Σας ευχαριστώ πολύ, σας ευχαριστώ από τα βάθη της καρδιάς μου.
Παναγιώτατε, κυρίες και κύριοι, επιτρέψτε μου να κάνω μια αναφορά ονομαστική στον πρώην Πρωθυπουργό Κώστα Καραμανλή που είναι σήμερα εδώ παρών και στον Αντώνη Σαμαρά τον πρώην Πρωθυπουργό που κράτησε την Ελλάδα όρθια σε δύσκολες ώρες.
Να ευχαριστήσω και όλους εσάς που ανταποκριθήκατε στην πρόσκλησή μας σε μια περίοδο που βρισκόμαστε μια εβδομάδα πριν από τις εκλογές.
Και είναι η κρίσιμη ώρα να ακούσετε τη δική μας πρόταση, το δικό μας σκεπτικό για το μέλλον της χώρας, της οικονομίας, για τη σταθερότητα, την κοινωνική δικαιοσύνη και για την ανάπτυξη.
Η πατρίδα μας βρίσκεται και πάλι σε ένα οριακό σημείο.
Οι αποφάσεις που θα πάρουμε οι Έλληνες την ερχόμενη Κυριακή κρίνουν την πορεία μας για τα πολλά επόμενα χρόνια.
Κρίνουν το μέλλον μας, κρίνουν το μέλλον της νεολαίας μας.
Θέλω από την αρχή να ξεκαθαρίσω ότι εύκολος δρόμος δεν υπάρχει και κάτι τέτοιο ούτε είπαμε, ούτε και πρόκειται να το πούμε.
Κάλπικες ελπίδες και ψεύτικα προγράμματα δεν πρόκειται ποτέ να μοιράσουμε γιατί είμαστε υπεύθυνοι.
Από εμάς, από εμένα, θα ακούτε μόνο αλήθειες.
Αλήθεια πρώτη, τα επικίνδυνα πειράματα του τελευταίου 7μηνου απέτυχαν πλήρως.
Έσυραν τη χώρα μας στα πιο βαθιά νερά της κρίσης και μας κόστισαν πολλά, πάρα πολλά.
Ποτέ στο παρελθόν δεν έγινε τόσο κακό σε τόσο σύντομο χρονικό διάστημα.
Αλήθεια δεύτερη, δυστυχώς, οι κίνδυνοι που κορυφώθηκαν τον περασμένο Ιούλιο δεν ξεπεράστηκαν με την τελευταία συμφωνία.
Υπάρχουν σοβαρές εκκρεμότητες και οι επόμενοι μήνες είναι πάρα πολύ δύσκολοι.
Αλήθεια τρίτη, άλλα πειράματα δεν αντέχουμε.
Τώρα είναι η τελευταία ευκαιρία.
Και αυτή η τελευταία ευκαιρία δεν πρέπει να χαθεί.
Είναι χρέος όλων μας να χτίσουμε στέρεες βάσεις για να πάμε την Ελλάδα μπροστά.
Το ερώτημα, λοιπόν, είναι ξεκάθαρο.
Θέλουμε ειλικρίνεια και καθαρές κουβέντες ή λαϊκισμό και δημαγωγία;
Θέλουμε υπευθυνότητα και εμπειρία ή ανευθυνότητα και πειραματισμούς;
Θέλουμε να πάμε μπροστά με Κυβέρνηση όλων των Ελλήνων ή να γυρίσουμε πίσω με Κυβέρνηση με συνιστώσες τους 53 και ξανά εκλογές πιθανόν;
Πριν από ένα χρόνο από εδώ, από το ίδιο αυτό βήμα στο πλαίσιο της ΔΕΘ, ο Πρόεδρος του ΣΥΡΙΖΑ μοίραζε απλόχερα στους πάντες τα πάντα.
Και πολλοί παρασύρθηκαν από εκείνες τις υποσχέσεις.
Και τον Ιανουάριο είχαν να συγκρίνουν τα πεπραγμένα με υπευθυνότητα από την Κυβέρνηση Σαμαρά, με το συννεφάκι των υποσχέσεων που είχε δώσει από εδώ από τη ΔΕΘ και που καλλιεργούσε για τους επόμενους μήνες.
Τώρα πρέπει να συγκρίνουμε τις υποσχέσεις που έδωσε και υφάρπαξε την ψήφο μας το Γενάρη με τα πεπραγμένα που έχουμε μπροστά μας αυτό το μήνα.
Και πρέπει αυτή η σύγκριση να γίνει.
Και είμαι σίγουρος ότι αν υπενθυμίσουμε κιόλας τι είχε προτείνει από εδώ από εδώ, από τη Θεσσαλονίκη και το συγκρίνουμε με το σήμερα, θα δούμε και τη μεγάλη διαφορά.
Δεσμευόταν τότε για τη διαγραφή του μεγαλύτερου μέρους του χρέους.
Δεσμευόταν για την αποκατάσταση της 13ης σύνταξης,
για την άμεση κατάργηση του ΕΝΦΙΑ,
για αφορολόγητο στα 12.000 ευρώ,
για αύξηση του κατώτατου μισθού στα 751 ευρώ.
Για περισσότερα επιδόματα ανεργίας.
Για 300.000 νέες θέσεις εργασίας.
Για την ίδρυση αναπτυξιακής τράπεζας και τραπεζών ειδικών σκοπών για τους μικρομεσαίους και τους αγρότες και άλλα πολλά φανταχτερά.
Και ήταν πολλοί εκείνοι, συμπολίτες μας, που έλεγαν, ότι και τα μισά από αυτά που υπόσχεται να κάνει, καλά θα είναι.
Ας τον δοκιμάσουμε.
Οι πράξεις όμως δείχνουν ότι δεν έκανε τίποτα από όλα αυτά και όχι μόνο δεν έκανε, αλλά μας πήγε και πολύ πίσω.
Λίγους μήνες αργότερα, δηλαδή ο ΣΥΡΙΖΑ με τους ΑΝΕΛ και τη Χρυσή Αυγή, εκμεταλλευόμενος τη διαδικασία εκλογής Προέδρου Δημοκρατίας τον Δεκέμβριο, προκαλούσε πρόωρες εκλογές.  Τον Δεκέμβριο.
Διέκοπτε δηλαδή βίαια τη θητεία της Βουλής, αλλά και την ομαλή πορεία της χώρας προς την ανάκαμψη και το έκανε αναλαμβάνοντας διπλή δέσμευση,
αφενός να εφαρμόσει στο ακέραιο το πρόγραμμα της Θεσσαλονίκης
και αφετέρου, να καταργήσει μας είπε μέρα μεσημέρι, προσδιόρισε και την ώρα, με ένα νόμο, ένα άρθρο, το μνημόνιο.
Ακόμα και εκείνοι που τον αμφισβητούσαν, σκέφτηκαν ότι μπορεί και κάτι να κάνει.
Και εκείνοι που δεν τον πίστευαν, νόμιζαν πως ψηφίζοντάς τον, τίποτα δεν ρισκάρουν.
Κατάφερε έτσι να υποκλέψει τις ψήφους πολλών και να συγκροτήσει κυβέρνηση με τους ΑΝΕΛ.
Να προσθέσω όμως και κάτι, ότι τον πρώτο μήνα είναι αλήθεια ότι η κυβέρνηση δημιούργησε ένα κλίμα προσδοκιών.
Ακόμα και εμείς, πολλοί, λέγαμε, ας δούμε πως θα το πάει η κυβέρνηση Τσίπρα – Καμμένου.
Όμως, μόλις λίγο αργότερα, ύστερα από περίεργες επιλογές, ανεπάρκεια, άγνοια, η συγκυβέρνηση έβαζε φρένο στη χρηματοδότηση της χώρας.
Σταμάτησε, αμέσως μετά, κάθε πληρωμή προς το δημόσιο, με εξαίρεση τους μισθούς και τις συντάξεις.
Άρχισε να αυξάνει τα χρέη του κράτους προς τους ιδιώτες και να προκαλεί ασφυξία στην αγορά.
Έφτασε τελικά στο σημείο να επιβάλει εσωτερικό αναγκαστικό δανεισμό, σκουπίζοντας τα διαθέσιμα κάθε δημόσιου φορέα.
Από την ώρα εκείνη, παρά την ανάκαμψη που είχαμε το 2014, η χώρα άρχισε και πάλι να βουλιάζει στην ύφεση.
Τα δημόσια οικονομικά, που ήδη κατέγραφαν πρωτογενή πλεονάσματα, βυθίζονταν ξανά στα ελλείμματα.
Η ανεργία, που έστω, σιγά – σιγά είχε αρχίσει να μειώνεται, δεν έμπαινε ξανά σε αυξητική τροχιά.
Δεν ήταν όμως μόνο αυτά. Λίγο αργότερα, όπως αποκάλυψε κορυφαίος Υπουργός τους, αποφάσισαν να εκβιάσουν τους Ευρωπαίους, απειλώντας τους με Grexit.
Τελικά τι έκαναν; Κατέφυγαν σε ένα δημοψήφισμα, το οποίο ήταν διχαστικό, ήταν μπλόφα.
Άφησαν σκόπιμα τα πράγματα, το πρόγραμμα να εκπνεύσει και έσπρωξαν τη χώρα εις γνώσιν τους στο γκρεμό.
Έκλεισαν με δική τους απόφαση και πλήρη γνώση της ζημίας που προκαλούσαν, όλες τις τράπεζες.
Έβαλαν κατόπιν τα capital controls, τα οποία συνεχίζονται ακόμη.
Η εικόνα της ντροπής με τις ατελείωτες ταπεινωτικές ουρές των συνταξιούχων είναι και θα παραμείνει στο μυαλό μας μέχρι την ώρα που θα πάμε στη κάλπη, για να θυμόμαστε ποια ήταν τα έργα και οι μέρες της συγκυβέρνησης.
Οδήγησαν χιλιάδες επιχειρήσεις σε κατάρρευση.
Έπνιξαν την αγορά.
Γκρέμισαν ότι θετικό είχε γίνει με πολλές θυσίες, για την επιχειρηματικότητα και την ανάπτυξη.
Προκάλεσαν χάος, τρόμο, καταστροφή, κάτω από αυτές τις συνθήκες, αφού αποδυνάμωσαν τη χώρα,  και έφεραν σε απόγνωση τους πολίτες,
αποφάσισαν να κατέβουν τελικά από το συννεφάκι τους και να συμβιβαστούν με τη πιο επώδυνη συμφωνία που μπορεί να υπήρχε.
Το κόστος της ανεπάρκειας και των πειραμάτων τους ήτανε πάρα πολύ βαρύ.
Η πρόβλεψη για ισχυρή ανάπτυξη, μετατράπηκε σε βαθιά ύφεση.
Επιβάρυνση; Περίπου 11 δις ευρώ μόνο για το ’15.
Η χώρα από πρωτογενή πλεονάσματα, επέστρεψε στα ελλείμματα.
Επιβάρυνση, περίπου 13 δις ευρώ για την επόμενη τριετία.
Οι αποκρατικοποιήσεις σταμάτησαν εντελώς.
Επιβάρυνση; Περίπου 10 δις για την επόμενη τριετία.
Οι ληξιπρόθεσμες οφειλές του δημοσίου προς τον ιδιωτικό τομέα αυξήθηκαν με αποτέλεσμα η αποπληρωμή τους να απαιτεί νέο δανεισμό.
Επιβάρυνση; Περίπου 5 δις μόνο για το 2015.
Τα ταμειακά διαθέσιμα των φορέων της Γενικής Κυβέρνησης σκουπίστηκαν με αποτέλεσμα να απαιτείται επιπλέον δανεισμός.
Επιβάρυνση; Περίπου 7 δις για την επόμενη μέρα.
Προέκυψε ανάγκη για νέα ανακεφαλαιοποίηση των τραπεζών. Επιβάρυνση; 25 δις.
Κατρακύλησε η αξία των τραπεζικών μετοχών, που κατέχει το ελληνικό δημόσιο, από τα 15 δις στα 3 δις. Επιβάρυνση; 12 δις.
Δεν μπόρεσαν να ολοκληρώσουν το παλιό ΕΣΠΑ και δεν ξεκίνησαν και το νέο. Επιβάρυνση; 10 δις.
Τα αναφέρω, γιατί μας λένε: από πού ως πού λέμε ότι κόστισαν τόσο;
Αναλυτικά λέμε στους Έλληνες πολίτες τι επιβάρυνση υπήρξε το 7μηνο της διακυβέρνησης Τσίπρα-Καμμένου.
7, όμως, μήνες από τότε, που είχαν συγκροτήσει την Κυβέρνηση, τίποτα από όσα έλεγαν, τίποτα από όσα είχαν γίνει δεν έμεινε όρθιο.
Αντί να καταργήσουν το μνημόνιο όπως είπαν έφεραν άλλο ένα ακόμη χειρότερο.
Αντί να αυξήσουν το αφορολόγητο, έβαλαν πρόσθετους φόρους.
Αντί να δώσουν την 13η σύνταξη μείωσαν και άλλο τις συντάξεις.
Αντί να δημιουργήσουν τράπεζες ειδικού σκοπού, σακάτεψαν και έκλεισαν και αυτές που ήδη υπήρχαν.
Και επιπλέον καταφεύγουμε και σε νέο δανεισμό που θα φτάνει τα 90 δις.
Φόρτωσαν τη χώρα με νέα χρέη και γκρέμισαν ταυτόχρονα κάθε εμπιστοσύνη που είχαμε χτίσει και την γκρέμισαν στην οικονομία μας.
Και το χειρότερο; Τα capital controls εξακολουθούν να κλείνουν επιχειρήσεις και να πνίγουν την οικονομία.
Συμπέρασμα: μέσα σε 7 μήνες όλα έγιναν χειρότερα.
Συγκρίνετε πώς ήταν η χώρα, πώς ήταν η οικονομία, πώς ήμαστε το Γενάρη όταν παραδώσαμε και πώς είμαστε σήμερα αρχές Σεπτεμβρίου.
Και μόνο αυτή η σύγκριση θα δείξει και θα αποδείξει ότι το Γενάρη η χώρα και οι πολίτες ήμαστε καλύτερα, ελπίζαμε, αισιοδοξούσαμε.
Το κακό δεν τελείωσε ακόμα.
Μετράμε ζημιές, οι πληγές δεν έκλεισαν, οι συνέπειες δεν σταμάτησαν.
Το μόνο νέο τελικά που έφερε ο κύριος Τσίπρας είναι το νέο μνημόνιο.
Είναι ο Πρωθυπουργός του 60εύρου και έφερε αυτό το μνημόνιο το οποίο μας δεσμεύει για τα επόμενα τρία χρόνια.
Καλά, τι πήγε στραβά; Πολλά, πάρα πολλά.
Και όλα αυτά δεν αφήνουν κανένα περιθώριο για δεύτερη ευκαιρία την οποία ζητάει.
Δεν αφήνουν κανένα περιθώριο για άλλα πειράματα, δεν αντέχει κάτι τέτοιο η χώρα.
Η πολιτική, τελικά δεν είναι μόνο πρόσωπα.
Η πολιτική είναι και οι αποφάσεις.
Και οι αποφάσεις που πάρθηκαν στο 7μηνο ήταν η μία χειρότερη από την άλλη.
Χειροτέρευαν με γεωμετρική πρόοδο.
Ξεκίνησαν ανακόλουθες, συνεχίστηκαν ανεφάρμοστες, έγιναν κοστοβόρες, κατέληξαν καταστροφικές.
Τα ερωτήματα, λοιπόν, σήμερα είναι πολλά.
Μάθαμε όλοι εμείς κάτι από όλα αυτά που συνέβησαν;
Μάθαμε ότι επιτέλους χρειάζονται συναινέσεις, συνεργασίες, μετριοπάθεια, προσεγγίσεις στα προβλήματα από όλους μαζί και συζήτηση;
Καταλάβαμε ότι η χώρα δεν έχει άλλο καιρό για χάσιμο;
Καταλάβαμε ότι η χώρα χρειάζεται μάνατζερ;
Καταλάβαμε ότι χωρίς αξιοπιστία, χωρίς φερεγγυότητα η χώρα δεν πάει πουθενά;
Μην έχουμε, λοιπόν, αυταπάτες.
Η πρώτη δουλειά της δικής μας Κυβέρνησης με Πρωθυπουργό και κορμό της Νέας Δημοκρατίας είναι να αποκαταστήσει την εμπιστοσύνη που γκρεμίστηκε τους τελευταίους μήνες.
Την εμπιστοσύνη των εταίρων μας στην χώρα, την εμπιστοσύνη των επενδυτών στις προοπτικές της οικονομίας μας, την εμπιστοσύνη των πολιτών στο τραπεζικό σύστημα, στο κράτος, στην πολιτική, στους θεσμούς.
Η επόμενη Κυβέρνηση με κορμό τη Νέα Δημοκρατία είναι καθοριστικής σημασίας γιατί όλα αυτά γίνονται μόνο με εθνικές προσπάθειες, γίνονται μόνο με πρόσωπα και κόμματα που πιστεύουν στην εθνική ομάδα.
Γίνονται μόνο με πρόσωπα και κόμματα που πιστεύουν ότι χρειάζεται ένας άλλος τρόπος, πιο συλλογικός, για να πάμε μπροστά.
Και επ’ ευκαιρία να συγχαρώ και την Εθνική Ομάδα μπάσκετ γιατί βρίσκομαι στη Θεσσαλονίκη που είναι μπασκετομάνα για την πρόκρισή της στους 8.
Απλά και ξεκάθαρα, λοιπόν, τονίζω ότι η χώρα χρειάζεται σήμερα ένα νέο μοντέλο πιο αποτελεσματικής διακυβέρνησης που να εγγυάται σταθερότητα.
Ένα νέο μοντέλο που να φέρνει επενδύσεις, επιχειρήσεις, θέσεις δουλειάς.
Ένα νέο μοντέλο που να βελτιώνει καθημερινά την πραγματική οικονομία.
Μιλώ επομένως για ένα νέο τρόπο διακυβέρνησης, έναν νέο ρόλο που οφείλουν να αναλάβουν οι πολιτικές ηγεσίες.
Μιλώ για την ανάγκη να φύγουμε από τα μίζερα και τα αλαζονικά που ζήσαμε τους τελευταίους μήνες.
Να βάλουμε πάνω από όλα και πρώτα ο ΣΥΡΙΖΑ και ο Τσίπρας το εμείς και όχι το εγώ.
8 χρόνια μας είπε θα έρχεται για να εγκαινιάζει την έκθεση.
Σημασία έχει να υπάρχει Ελλάδα, η Θεσσαλονίκη να έχει τις υποδομές που πρέπει, να γίνεται η έκθεση και να μπορεί όποιος πρωθυπουργός επιλέγουν οι πολίτες να έρχεται να την εγκαινιάζει.
Για αυτό, είναι πολύ πιθανόν του χρόνου τα εγκαίνια να τα κάνουμε εμείς.
Το μοντέλο αυτό που σας λέω δεσμεύομαι ότι θα το εφαρμόσω από την 21η Σεπτεμβρίου που, Θεού θέλοντος και λαού θέλοντος, θα είμαι Πρωθυπουργός.
Σχεδιάζω, λοιπόν, πρώτον εθνική ομάδα διακυβέρνησης.
Μια Κυβέρνηση που θα διασφαλίζει τη σταθερότητα και την ομαλότητα.
Θα επιδιώκει συνεννοήσεις, συνθέσεις, συνεργασίες.
Με όλες τις πολιτικές δυνάμεις ανεξαιρέτως.
Αλλά κυρίως με όλους τους θεσμικούς φορείς.
Μια Κυβέρνηση με ικανούς, άξιους αλλά και αποφασισμένους να πάρουν αποφάσεις και να προωθήσουν τις αναγκαίες αλλαγές.
Μια Κυβέρνηση όλων των Ελλήνων.
Δεύτερον, εθνική ομάδα διαπραγμάτευσης.
Μια ομάδα που να συγκροτείται από στελέχη με ειδική γνώση και εμπειρία.
Στελέχη που να εκφράζουν και να δεσμεύουν όσο το δυνατόν ευρύτερα τις πολιτικές δυνάμεις.
Θέλουμε τη συμμετοχή όλων των πολιτικών δυνάμεων ακόμα και εκείνων που πιθανόν να μην μετέχουν στη συγκυβέρνηση.
Κατανοώ ότι δυσκολεύεται ο κος Τσίπρας να πιστέψει ότι θα είναι δεύτερος και θα είναι σε μια Κυβέρνηση με Πρωθυπουργό Μεϊμαράκη αλλά στην εθνική ομάδα διαπραγμάτευσης οφείλει, υποχρεούται, να είναι αφού το μνημόνιο αυτό είναι δικό του έργο.
Και βέβαια πάνω από όλα ζητάμε τη συμμετοχή των στελεχών που διαπραγματεύτηκαν αυτή τη συμφωνία και ξέρουν αυτοί τι υπάρχει πάνω στο τραπέζι αλλά και τι αφήσανε κάτω από το τραπέζι.
Ξέρουν τι ουρές υπάρχουν.
Εγώ τονίζω ότι η διαπραγμάτευση θα είναι συνεχής, θα αφορά στην εφαρμογή του προγράμματος, στις βελτιώσεις οι οποίες είναι εφικτές αλλά και στο δημόσιο χρέος.
Και αυτό είναι μείζονος σημασίας.
Τρίτον, ομάδα εθνικού σχεδιασμού.
Αυτές και οι τρεις ομάδες πρέπει να γίνουν αμέσως μέσα στο Σεπτέμβριο το αργότερο αρχές Οκτωβρίου.
Η ομάδα εθνικού σχεδιασμού θα συγκροτείται από εκπροσώπους των φορέων, κοινωνικών εταίρων, επιστήμονες και τεχνοκράτες
και θα στρέψει το βλέμμα της στο μεσοπρόθεσμο μέλλον.
Σκοπός της είναι να καταρτίσει και να παρουσιάσει μέχρι την άνοιξη του ’16 ένα συγκροτημένο σχέδιο, ολοκληρωμένο, που να αφορά όλους τους τομείς και όλες τις περιφέρειες της χώρας.
Ένα σχέδιο που θα έχει μετρήσιμους στόχους, συγκεκριμένο χρονοδιάγραμμα για την επίτευξή του.
Σχέδιο που δεν θα αλλάζει ως προς τους βασικούς στόχους από Κυβέρνηση σε Κυβέρνηση.
Πρέπει να σταματήσει πια να γκρεμίζει ο ένας και να χτίζει ο άλλος.
Δεν έχουμε άλλα περιθώρια.
Τονίζω κάθε φορά ότι από το 2009 με Κώστα Καραμανλή μέχρι το 2015 με Βασιλική Θάνου, έξι χρόνια αλλάξαμε 7 πρωθυπουργούς.
Καταλαβαίνετε πόσο δύσκολος είναι ο σχεδιασμός αλλά και η υλοποίηση των σχεδιασμών.
Ευτυχώς που υπήρξε η Κυβέρνηση Σαμαρά που κράτησε σταθερά το τιμόνι της χώρας και μπορέσαμε να υλοποιήσουμε αρκετές από τις αναγκαίες αποφάσεις.
Με πλήρη συναίσθηση των προβλημάτων, λοιπόν, που αντιμετωπίζει η κοινωνία, των δυσκολιών αλλά και των κινδύνων που βρίσκονται μπροστά μας,
αυτή η ομάδα εθνικού σχεδιασμού θα παρουσιάσει και θα προτείνει προς όλους, ένα νέο σύμφωνο κοινωνικής και οικονομικής ανάπτυξης.
Ένα σύμφωνο που μπορεί να δώσει ξανά σε όλες τις ελληνίδες, σε όλους τους έλληνες, κυρίως στα νιάτα μας, να τους ξαναδώσουμε το δικαίωμα στο όνειρο, να προσπαθήσουν τα νιάτα μας να χτίσουν την Ελλάδα όπως αυτά τα επιθυμούν.
Να μπορούν να υλοποιήσουν τα όνειρά τους.
Ένα σύμφωνο, το οποίο θα είναι μία βασική πυξίδα για εμάς, είτε αλλάζουν κυβερνήσεις, είτε αλλάζουν περιφερειάρχες, είτε αλλάζουν δήμαρχοι.
Πιστεύω ότι θα πρέπει αυτό να αποτελεί τη σταθερή πυξίδα, για αυτό και πρέπει να έχουμε συμφωνήσει όλοι, τουλάχιστον στα στοιχειώδη.
Αυτό θα κινηθεί σε 7 άξονες.
Ο πρώτος άξονας αφορά τις αλλαγές που προβλέπει η νέα συμφωνία για την αποκατάσταση της χαμένης εμπιστοσύνης, την ενίσχυση της ρευστότητας, την επανεκκίνηση της οικονομίας και το νέο επενδυτικό περιβάλλον.
Αμέσως μόλις ορκιστούμε, θα καταθέσουμε ένα προϋπολογισμό δημοσιονομικά πειθαρχημένο, ο οποίος θα δείχνει τη διάθεση της νέας κυβέρνησης να νοικοκυρευτούμε και να σοβαρευτούμε, για να προχωρήσομε προς τα εμπρός.
Θα έχουμε τρεις στόχους από τη συγκεκριμένη πορεία.
Δουλειές, δουλειές, δουλειές.
Αυτό είναι που ενδιαφέρει τον Έλληνα.
Για να μπορεί να αποκτήσει και πάλι εισόδημα.
Βασική προτεραιότητα που θα έχουμε.
Που πρέπει μέσα στο ’15 να ολοκληρώσουμε, γιατί φεύγει και το ’15.
Τρεις μήνες μένουν όλοι – όλοι.
Πρέπει να είναι η νέα ανακεφαλαιοποίηση των πιστωτικών ιδρυμάτων, συμπεριλαμβανομένων και των μη συστημικών τραπεζών, που είναι αναγκαία για την αιμοδοσία της πραγματικής οικονομίας.
Πρόκειται για ανάγκη, η οποία προέκυψε στο σύνολό της, δυστυχώς, από το 1ο εξάμηνο του ’15, με ευθύνη Τσίπρα – Καμμένου και δεν μπορεί να παρατείνεται.
Κρίσιμος παράγοντας στον ίδιο άξονα, είναι η ολοκλήρωση πάλι μέσα στο χρόνο, της προσεχούς αξιολόγησης που πρέπει να γίνει τον Νοέμβριο, ώστε να αποδεσμευτεί η επόμενη δόση που πρέπει να πάρει η χώρα.
Πρόκειται για 3 δισεκατομμύρια ευρώ, μέρος των οποίων, από τώρα δεσμεύομαι, ότι θα διατεθεί για την αποπληρωμή οφειλών του δημοσίου στους ιδιώτες και σιγά – σιγά να κατευθυνθεί στη πραγματική οικονομία.
Βασικό εργαλείο στον άξονα αυτό, είναι και το λεγόμενο πακέτο Γιούνκερ που φτάνει τα 35 δις.
Είναι οι πόροι 20 δις από το νέο ΕΣΠΑ και 15 από την ΚΑΠ,
που εξασφαλίσαμε εμείς, η δικιά μας κυβέρνηση για τη προγραμματική περίοδο 2014 – 2020.
Είναι πόροι που δεν μπόρεσε να κινητοποιήσει ούτε κατ’ ελάχιστον η απελθούσα κυβέρνηση και είναι ανάγκη.
Θέλουμε και μπορούμε να τις αξιοποιήσουμε χωρίς καμία καθυστέρηση.
Στον ίδιο άξονα εντάσσεται η προώθηση αλλαγών που αφορούν στη δημιουργία ευνοϊκού κλίματος για νέες επενδύσεις και διευκολύνουν την επιχειρηματική δραστηριότητα.
Και πρέπει εδώ να ξαναπούμε, ότι εμείς είμαστε η παράταξη που δεν πιστεύει ότι το κέρδος έχει ποινικό ρόλο.
Εμείς αποποινικοποιούμε το κέρδος,
εφόσον αυτό προκύπτει από υγιή επιχειρηματικότητα και μέσα στους κανόνες διαφάνειας.
Πρέπει να απλοποιήσουμε ακόμα περισσότερο τις αδειοδοτικές διαδικασίες,
τον περιορισμό της γραφειοκρατίας
και την ενίσχυση της διαφάνειας.
Είναι ακόμη οι παρεμβάσεις για την ενίσχυση της ανταγωνιστικότητας, με στόχο τη μείωση του κόστους της παραγωγής και των τιμών.
Είναι επίσης οι ρυθμίσεις στην αγορά εργασίας, εναρμονισμένες όμως με τις βέλτιστες ευρωπαϊκές και διεθνείς πρακτικές.
Μείζονος σημασίας κατά τη γνώμη μου, είναι η εντατικοποίηση του προγράμματος που αφορά τις αποκρατικοποιήσεις
και την αξιοποίηση της περιουσίας του δημοσίου.
Και σας το λέμε ξεκάθαρα.
Στόχος δεν είναι μόνο η μείωση του χρέους, αλλά και η ενίσχυση της ανάπτυξης.
Είναι εκ παραλλήλου οι επενδύσεις και οι νέες θέσεις δουλειάς.
Στον ίδιο άξονα εντάσσεται και η φορολογική πολιτική, όπως ήδη την είχαμε αναπτύξει.
Περιλαμβάνει την απλούστευση του φορολογικού συστήματος, τη διασφάλιση της σταθερότητας, σε βάθος δεκαετίας, καθώς και τον εξορθολογισμό της φορολογικής διοίκησης.
Περιλαμβάνει όμως και τη σταδιακή μείωση των φορολογικών συντελεστών που σχεδιάζεται,
σε συνάρτηση πάντα με την ανάκαμψη της οικονομίας και τη καταπολέμηση της φοροδιαφυγής.
Βασικός στόχος των αλλαγών αυτών, είναι να πάρουν μπρος οι μηχανές της ανάπτυξης, να βελτιωθεί το επιχειρηματικό περιβάλλον έτσι ώστε να σταθούν στα πόδια τους οι επιχειρήσεις που άντεξαν,
γιατί πολλοί γονάτισαν αλλά πολλοί κρατήθηκαν και όρθιοι και θέλουμε όσοι να είναι όρθιοι, να ξανασηκώσουμε εκείνους που γονάτισαν προσπαθώντας να σταθούν μέσα σε αυτό το δύσκολο κλίμα.
Γιατί και αυτοί είναι ήρωες.
Με μια κουβέντα, λοιπόν, από την επομένη των εκλογών όλοι μαζί, οι συνεργάτες μου, η κοινοβουλευτική ομάδα της Νέας Δημοκρατίας, τα στελέχη πιάνουμε δουλειά για να φέρουμε επενδύσεις, για να φέρουμε δουλειές, για να ανοίξουμε νέες θέσεις εργασίας.
Αυτό, αν θέλετε, είναι και μία κραυγαλέα διαφορά με τη συγκυβέρνηση που μόλις έφυγε.
Εμείς φέρνουμε δουλειές, εκείνοι τις διώχνουν.
Το έκαναν και στην περίπτωση της COSCO, το έκαναν στην περίπτωση της κρουαζιέρας, το έκαναν στην περίπτωση του Ελληνικού, το έκαναν στην περίπτωση των αεροδρομίων, τον έκαναν και στις Σκουριές.
Και εδώ θέλω να τονίσω ότι μας αγγίζει και αισθανόμαστε τον αγώνα των εργαζόμενων και των οικογενειών τους για να διατηρήσουν τις εργασίες που τόσο παράνομα προσπαθούν κάποιοι να κόψουν.
Ο δεύτερος άξονας του σχεδίου μας αφορά την οριστική λύση για την βιωσιμότητα του δημόσιου χρέους
αλλά και τη σταθερότητα των δημοσίων οικονομικών που θα αποτυπώνεται στον νέο προϋπολογισμό που θα επιβεβαιώνεται σε μηνιαία βάση.
Αυτή άλλωστε η σταθεροποίηση πρόκειται να λειτουργήσει σαν βάση για την βελτίωση των όρων συμφωνίας που δέχθηκε η απελθούσα Κυβέρνηση.
Βελτίωση που μπορεί να αφορά τόσο στη μείωση των φόρων όσο και στην ενίσχυση των ασθενεστέρων κοινωνικών στρωμάτων.
Στον ίδιο άξονα εντάσσουμε και την οριστική λύση στο πρόβλημα της βιωσιμότητας του δημοσίου χρέους,
διότι τους τελευταίους 7 μήνες από τους καταστροφικούς χειρισμούς της συγκυβέρνησης ΣΥΡΙΖΑ-ΑΝΕΛ, πρέπει να εξεταστεί το ζήτημα.
Όταν εμείς αφήσαμε το χρέος ήταν διαφορετικές οι συνθήκες.
Σήμερα, μετά από 7 μήνες καταστροφικής διακυβέρνησης οφείλουμε και αυτό να το εξετάσουμε.
Θέλω να επισημάνω πως η απόφαση που λήφθηκε στη Σύνοδο Κορυφής στις 12 Ιουλίου 2015, για την οποία επαίρεται ο κύριος Τσίπρας και μίλησε από εδώ από τη Θεσσαλονίκη, ουσιαστικά παραπέμπει στην δέσμευση που είχε αναλάβει το Eurogroup το Νοέμβριο του 2012.
Και για να μην λέει ο καθένας ό,τι θέλει, διευκρινίζω ότι αυτή η νέα απόφαση που υπέγραψε ο κύριος Τσίπρας αποκλείει ρητά κάθε σκέψη για κούρεμα.
Ενώ η απόφαση του 2012 ήταν εντελώς διαφορετική.
Πέρα από όλα αυτά σκοπεύουμε να αναπτύξουμε στοχευμένες δράσεις για τη μείωση των δαπανών, έτσι ώστε να επισπεύσουμε τη μείωση των φόρων.
Να επαναλάβω, δηλαδή, αυτό που κάναμε για την άρση του ΦΠΑ 23% στην ιδιωτική εκπαίδευση, καταθέτοντας ήδη πρόταση για περιορισμό λειτουργικών δαπανών 150 εκατομμυρίων ευρώ.
Υπογραμμίζω, ακόμα, ότι είναι απόφασή μας να προχωρήσουμε στην άμεση ενεργοποίηση του δημοσιονομικού συμβουλίου για τον έλεγχο δημοσίων δαπανών.
Είναι βασική προϋπόθεση για να αποκλείσουμε κάθε περίπτωση σπατάλης.
Ο τρίτος άξονας στο σχέδιο που προτείνουμε αφορά στο εθνικό σχέδιο παραγωγικής ανασυγκρότησης.
Κεντρικός στόχος στον άξονα αυτό είναι η αξιοποίηση των συγκριτικών πλεονεκτημάτων της χώρας μας.
Επενδύουμε δηλαδή πρώτα από όλα στην εκπαίδευση, στην έρευνα, στην καινοτομία που συνιστούν ατμομηχανές για μία ισχυρή αναπτυξιακή δυναμική.
Άμεση προτεραιότητά μας είναι η ποιοτική αναβάθμιση του εκπαιδευτικού συστήματος μακριά από παλιές και χρεοκοπημένες ιδεοληψίες.
Αλλά και η αποτελεσματικότερη σύνδεσή του με τις ανάγκες της αγοράς εργασίας.
Ταυτόχρονα προχωρούμε στη θεσμοθέτηση συντονιστή για θέματα καινοτομίας και νεανικής επιχειρηματικότητας, γιατί υπάρχουν πολλά προγράμματα στην Ευρώπη για τους νέους και τις νέες.
Σε ό,τι αφορά τον τουρισμό, το μεγάλο πλεονέκτημα της χώρας, δίνουμε ακόμα μεγαλύτερη έμφαση στην ποιοτική αναβάθμιση, στην χρονική επιμήκυνση και στη διαφοροποίηση των μορφών: χειμερινός, ιατρικός, θρησκευτικός τουρισμός.
Σε ό,τι αφορά την πρωτογενή παραγωγή, τη γεωργία, την κτηνοτροφία, την αλιεία, καθώς και την μεταποίηση αγροτικών προϊόντων, άμεσος στόχος είναι η αύξηση της εγχώριας προστιθέμενης αξίας μετά από μεταποίηση και την προώθησή τους στις διεθνείς αγορές.
Επαναλαμβάνω για μια ακόμη φορά αυτό το οποίο είπα στη Βουλή πριν προκηρυχθούν οι εκλογές και δεν μπορεί κανείς να μας κατηγορήσει ότι είναι προεκλογική εξαγγελία, ότι οι δεσμεύσεις που ανέλαβε η απελθούσα Κυβέρνηση για τον ΟΓΑ και τη φορολόγηση των αγροτών όπως τις υπέγραψε ο κος Τσίπρας, δεν μπορούν να γίνουν έτσι δεκτές.
Θα τις ξανά συζητήσουμε και θα προσπαθήσουμε ώστε αυτές να τις βελτιώσουμε.
Και αυτό διότι, αν γινόντουσαν δεκτές στο σύνολό τους θα αδικούσαν τους μικρούς αγρότες, τους κατ΄ επάγγελμα αγρότες.
Θα έφραζαν το δρόμο των νέων αγροτών, θα έπλητταν την ανταγωνιστικότητα των προϊόντων μας.
Θα δώσουμε μάχη για ουσιαστικές μεταβολές.
Δεν υπόσχομαι ότι θα σκίσουμε το άρθρο το οποίο αναφέρει αυτές τις μεταβολές.
Δεσμεύομαι όμως ότι θα δώσουμε μάχη για να μπορέσει η πρωτογενής παραγωγή, ο πρωτογενής τομέας, να υπάρξει και να μπορεί να επιτελέσει την κίνησή του και τη δυναμική μεταποίηση.
Σε ότι αφορά τη ναυτιλία, η ηγετική θέση της Ελλάδας σε παγκόσμιο επίπεδο είναι ανάγκη να συνδυαστεί με την ανάπτυξη ενός δραστήριου ναυτιλιακού κέντρου στη χώρα μας.
Μου κάνει εντύπωση και θέλω να πω δημοσίως αυτό που άκουσα από τον εφοπλισμό ότι ο αρμόδιος Υπουργό ούτε καν τους δέχτηκε.
Τόσο το κόμπλεξ απέναντι στον εφοπλισμό;
Τόσο το κόμπλεξ απέναντι σε αυτούς, στον κόσμο της ναυτιλίας, ο οποίος προσφέρει στην εθνική οικονομία πάρα πολλά;
Εμείς μαζί με τον κόσμο της ναυτιλίας θα προχωρήσουμε στην αναζήτηση και την παροχή καταλλήλων κινήτρων
που θα βοηθήσουν στην προσέλκυση κεφαλαίων
και θα τονώσουν την απασχόληση.
Σε ότι αφορά την ενέργεια αποβλέπουμε σε ένα φιλόδοξο στρατηγικό σχέδιο με στόχο την ένταξη της χώρας στον περιφερειακό ενεργειακό χάρτη.
Και ξεκαθαρίζω ότι είναι δεδομένη η απόφασή μας να επισπεύσουμε τις διαδικασίες για την αξιοποίηση του υποθαλάσσιου ορυκτού πλούτου.
Η χώρα μειώνει την ενεργειακή της εξάρτηση και αυτό το πετυχαίνουμε με τους νέους αγωγούς φυσικού αερίου και τις επενδύσεις στον τομέα της παραγωγής ενέργειας.
Ταυτόχρονα αναπτύσσουμε προγράμματα ενεργειακής αναβάθμισης κατοικιών και δημοσίων κτιρίων.
Σε ότι αφορά τον πολιτισμό θέλω να υπογραμμίσω πως αποτελεί αναπόσπαστο στοιχείο της εθνικής μας ταυτότητας, του εθνικού μας πλούτου.
Η προστασία, η ανάδειξη και η προβολή της πολιτιστικής μας κληρονομιάς συμπεριλαμβανομένης και της ελληνικής παράδοσης
αλλά και η στήριξη της σύγχρονης πνευματικής και καλλιτεχνικής δημιουργίας είναι υποχρέωσή μας.
Και θέλω να προσθέσω ότι, μέσα στην αρνητική για όλους οικονομική συγκυρία, χωρίς να καταργούμε τις βασικές δομές του αθλητισμού μας θα επιφέρουμε βελτιώσεις που αλλάζουν τη λειτουργία τους
και τονίζω ότι ταυτόχρονα καμία ανοχή στη βία, στο ντόπινγκ και στα στημένα παιχνίδια.
Ο τέταρτος άξονας του σχεδίου μας αναφορά την αναμόρφωση του κράτους.
Θέλουμε αποτελεσματικότερο κράτος με λιγότερους φόρους απέναντι σε αυτούς που θέλουν μεγαλύτερο κράτος με περισσότερους φόρους.
Στόχος μας είναι η ριζική αναμόρφωση του ρόλου του κράτους, έτσι ώστε να λειτουργεί επιτελικά, ρυθμιστικά, φιλικά προς τον πολίτη
και υποστηρικτικά προς την ανάπτυξη.
Εντάσσουμε στις προτεραιότητές μας μια ολοκληρωμένη στρατηγική για την προώθηση ηλεκτρονικής διοίκησης,
την ενίσχυση της διαφάνειας και την εδραίωση ενός διαφανούς πλαισίου αξιοκρατίας.
Ενεργοποιούμε, ενοποιούμε τις λειτουργίες της πληροφορικής με στόχο τον έλεγχο και την παροχή περισσότερων και καλύτερων υπηρεσιών προς τους πολίτες και τις επιχειρήσεις από όλες τις δημόσιες υπηρεσίες και τα ΚΕΠ.
Πρόθεσή μας είναι να δημιουργήσουμε ΚΕΠ σε όλα τα  υπουργεία για την εξυπηρέτηση των χιλιάδων πολιτών κάθε μέρα.
Θεσπίζουμε έναν ενιαίο αριθμό μητρώου για όλες τις συναλλαγές του πολίτη με το δημόσιο
και καθιερώνουμε παντού σύστημα ηλεκτρονικών προμηθειών στη βάση του ισχύοντος πλαισίου που εμείς θεσπίσαμε.
Ενισχύουμε έτσι τη διαφάνεια ευθυγραμμίζοντας τη νομοθεσία με τα διεθνή πρότυπα.
Προχωρούμε ταυτόχρονα στις αλλαγές που απαιτούνται για την ταχύτερη απονομή δικαιοσύνης.
Είναι και αυτό μια βασική προϋπόθεση για την επίσπευση της ανάπτυξης.
Ξέρουμε άλλωστε πως, όταν οικονομικές υποθέσεις λιμνάζουν στα δικαστήρια, τότε φεύγουν οι επενδυτές, τότε χάνονται δουλειές.
Ποια επένδυση αλήθεια μπορεί να γίνει και ποιος επενδυτής μπορεί να μείνει, αν για μια εκκρεμότητα τρέχει 10 χρόνια στα δικαστήρια;
Θέλουμε, λοιπόν, επίσπευση της δικαιοσύνης για να επισπεύσουμε την ανάπτυξη,
να τονώσουμε την απασχόληση,
και σε όλη αυτήν την προσπάθεια για την αναμόρφωση του κράτους, δίπλα μας έχουμε και θα έχουμε τους δημοσίους υπαλλήλους,
που παρότι μειώθηκε ο μισθός τους, εν τούτοις, οι ίδιοι προσπαθούν με μέσα και υποδομές που δεν έχουν, να σταθούν όρθιοι, εξυπηρετώντας τον πολίτη.
Και ήδη σε πρόσφατη συνάντηση με την ΑΔΕΔΥ, ζητήσαμε τη συμβολή τους και τις προτάσεις τους για το νέο δημοσιοϋπαλληλικό κώδικα.
Ο 5ος άξονας της πρότασής μας αφορά την ενίσχυση της κοινωνικής συνοχής.
Γιατί εδώ είναι ένα ζήτημα, το οποίο, επίσης, προσπαθεί ο κύριος Τσίπρας να εκμεταλλευτεί.
Επαναλαμβάνω λοιπόν, πως από τη πρώτη μέρα όλοι μας θα πιάσουμε δουλειά, για να δούμε πως θα φέρουμε επενδύσεις.
Αυτό είναι και το βασικό κοινωνικό ζητούμενο.
Επενδύσεις και δουλειές.
Προχωρούμε λοιπόν χωρίς καμία καθυστέρηση στη ενεργοποίηση του ΕΣΠΑ,
την άμεση εφαρμογή προγραμμάτων απασχόλησης, που αφορούν τουλάχιστον 150.000 συμπολίτες μας το χρόνο, για κάθε επόμενο έτος.
Πρόκειται για προγράμματα επιχορήγησης επιχειρήσεων, με στόχο τη θέση και τη δημιουργία νέων θέσεων εργασίας,
τη διατήρηση των εργαζομένων τους,
την κατάρτιση των ανειδίκευτων,
την πρακτική άσκηση των νέων πτυχιούχων.
Αφορούν, επίσης, τη στήριξη της επιχειρηματικότητας των νέων,
αλλά και την ενίσχυση μεταπτυχιακών και αριστούχων αποφοίτων, με σκοπό να αποφύγουμε τη φυγή των εγκεφάλων, των νέων, παιδιά με τα πτυχία και με τις γνώσεις που έχουμε ανάγκη.
Τα κονδύλια αυτά είναι ήδη διαθέσιμα από το ΕΣΠΑ.
Το μόνο που απαιτείται, είναι η πολιτική βούληση και η ενεργοποίηση της κυβέρνησης, πράγμα το οποίο δεν έγινε αυτούς τους 7 μήνες.
Ταυτόχρονα, αναλαμβάνουμε πρωτοβουλίες για ένα ενεργητικό – κοινωνικό κράτος.
Είμαστε ήδη έτοιμοι και είναι μείζονος σημασίας να προχωρήσουμε στην ολοκλήρωση και επέκταση και την καθολική εφαρμογή του ελάχιστου εγγυημένου εισοδήματος.
Η εφαρμογή αυτή ξεκίνησε πιλοτικά με επιτυχία το 2014 και εγκαταλείφτηκε από τη συγκυβέρνηση ΣΥΡΙΖΑ – ΑΝΕΛ.
Και να προσθέσω εδώ, ότι εμείς δώσαμε 500 εκατομμύρια στις κοινωνικές ομάδες που είχαν ανάγκη,
από το πλεόνασμα το οποίο είχαμε πετύχει
και αυτοί κοκορεύονται ότι έδωσαν 200 εκατομμύρια από το έλλειμμα που μας έφεραν τώρα.
Αυτό είναι η μεγαλύτερη κοινωνική δράση των τελευταίων ετών και θέλω επ’ ευκαιρία να τονίσω,
Παναγιότατε, και τη συμβολή της εκκλησίας σε αυτό το μεγάλο κοινωνικό έργο.
Γιατί εμείς αναγνωρίζομε το έργο της εκκλησίας.
Η δράση αυτή που είχαμε, είναι η μεγαλύτερη κοινωνική δράση των τελευταίων ετών
και η επέκτασή της κρίνεται επιτακτική για την κοινωνική συνοχή στον τόπο μας.
Βασίζεται στην εισοδηματική ενίσχυση των δικαιούχων,
την πρόσβασή τους σε κοινωνικές υπηρεσίες,
την υποστήριξη για την ένταξή τους στην αγορά εργασίας και αγκαλιάζει 700.000 ανθρώπους.
Στο χώρο της υγείας, προτάσσουμε τη συνέχιση των αλλαγών, που μεταφέρουν το βάρος στη πρωτοβάθμια φροντίδα υγείας και τη πρόληψη.
Βελτιώνουμε τις υπηρεσίες προς τους πολίτες
και εξορθολογίζουμε τις δημόσιες δαπάνες.
Υπογραμμίζω,  ότι η στήριξή μας τόσο στο εθνικό σύστημα υγείας, όσο και σε κάθε δημόσια δομή υγείας, είναι δεδομένη, είναι σταθερή και το έχουμε αποδείξει.
Συγχρόνως, ο ιδιωτικός τομέας της υγείας και συνολικά οι πάροχοι υγείας, συντελούν αποφασιστικά στην υψηλής ποιότητας παροχή υπηρεσιών,
και πρέπει να τελειώνουμε με τις ληξιπρόθεσμες οφειλές του δημοσίου προς αυτούς.
Χρωστάμε πολλά εκεί ως δημόσιο.
Αναμφίβολα όμως, το σημαντικότερο πρόβλημα που αντιμετωπίζει ο τομέας της υγείας, είναι οι χιλιάδες ελλείψεις σε οργανικές θέσεις.
Στο πλαίσιο των δυνατοτήτων της οικονομίας, είναι απόφασή μας να εξαντλήσουμε κάθε δυνατότητα, προκειμένου να καλυφτούν όσο το δυνατόν περισσότερα αυτά τα κενά με θέσεις εργασίας μέσα από διαγωνισμό.
Παράλληλα, βρισκόμαστε σε ένα διαρκή διάλογο με γιατρούς, φαρμακοποιούς, οδοντιάτρους, εκπροσώπους του υγειονομικού χώρου, προκειμένου να οργανώσουμε με τον καλύτερο τρόπο τα ζητήματα που τους αφορούν.
Χωρίς τη δική σας συμμετοχή, χωρίς τη δική σας συνδρομή, δεν μπορεί να υπάρξει σύστημα υγείας.
Ο 6ος άξονας της πρότασής μας, αφορά την εξωτερική πολιτική και την άμυνα της χώρας.
Οι θέσεις μου για τις ένοπλες δυνάμεις και το περίφημο ανθρώπινο δυναμικό τους,
που είναι περήφανο,
είναι γνωστές από τη θητεία ως Υπουργός Άμυνας στη κυβέρνηση του Κώστα Καραμανλή.
Προσθέτω μόνο ότι κατανοώ πλήρως τις πολλές δυσκολίες που φορτώθηκαν.
Και δεσμεύομαι να εξαντλήσω κάθε προσπάθεια για τα καλύτερα αποτελέσματα στα επιχειρησιακά αλλά και τα προσωπικά τους ζητήματα.
Όπως βλέπετε, δεν πρόκειται να ασχοληθώ με τον Υπουργό Αμύνης, ο οποίος απεχώρησε.
Θα υλοποιήσουμε εμείς και όχι αυτός τις αποφάσεις του Συμβουλίου της Επικρατείας με σταδιακή αποκατάστασή τους.
Γιατί το είχαν υποσχεθεί αλλά και αυτό δεν μπόρεσαν να κάνουν.
Θυμίζω πως ήδη εμείς είχαμε ξεκινήσει την αποκατάσταση και αυτοί το είχαν εγκαταλείψει, δεσμευόμενοι βέβαια ότι θα το ολοκληρώσουν.
Και ρωτάμε: 7 μήνες μετά γιατί δεν το ολοκλήρωσαν;
Γιατί δεν μας δίνουν απάντηση;
Πώς μπορούν και τους κοιτάζουν αυτούς στα μάτια;
Η ασφάλεια, η εδαφική ακεραιότητα, τα δίκαια και τα δικαιώματα της πατρίδας μας για εμάς, για τη Νέα Δημοκρατία είναι αδιαπραγμάτευτα, δεν μπαίνουν σε κανένα τραπέζι διαπραγμάτευσης.
Και θέλω να τονίσω ότι η Νέα Δημοκρατία από την ίδρυσή της εκφράζει μία εξωτερική πολιτική
εθνικών επιτυχιών και ανοιχτών οριζόντων.
Έτσι ο Κωνσταντίνος Καραμανλής μας έβαλε στην Ευρωπαϊκή Οικονομική Κοινότητα,
με αυτή την εξωτερική πολιτική, μία στιβαρή πολιτική που διασφαλίζει τα εθνικά συμφέροντα
και ενισχύει τον περιφερειακό ρόλο της Ελλάδας ως χώρας κλειδί για την ειρήνη στην ταραγμένη περιοχή μας.
Και θέλω ιδιαίτερα να υπογραμμίσω τη βούλησή μας για την διεύρυνση των στρατηγικών σχέσεων Ελλάδας –Κύπρου-Ισραήλ καθώς και τη συνεργασίας Ελλάδας-Κύπρου-Αιγύπτου,
η οποία έγινε πολύ πιο σημαντική, όταν η Κυβέρνηση ήταν το 2012-2015 στον κύριο Σαμαρά.
Σε ό,τι αφορά τα δίκαια και τα δικαιώματά μας στο Αιγαίο και την Ανατολική Μεσόγειο δεν κάνουμε ούτε βήμα πίσω.
Αταλάντευτη θέση μας είναι η εφαρμογή του διεθνούς δικαίου και του δικαίου της θάλασσας.
Μας είπε ότι δεν γνώριζε ότι υπήρχαν σύνορα θαλάσσης, αυτός που έπρεπε, όχι μόνο να γνωρίζει αλλά και να ξέρει πώς φυλάσσονται.
Εμείς τα θαλάσσια σύνορα της πατρίδας μας και τα ξέρουμε και τα αναγνωρίζουμε και τα προστατεύουμε.
Και θέλω να στείλω ένα μήνυμα συνεργασίας από εδώ στους γείτονές μας για το σεβασμό των εθνικών μας δικαίων.
Σε ό,τι αφορά το Κυπριακό, ένα θέμα εισβολής και κατοχής.
Επιμένουμε στην εφαρμογή των αποφάσεων του ΟΗΕ και την αναζήτηση λύσης που να σέβεται το κοινοτικό κεκτημένο.
Σε ό,τι αφορά τον απόδημο ελληνισμό είναι απόφασή μας να προχωρήσουμε στην κατάθεση σχετικού εκτελεστικού νόμου έτσι ώστε να δοθεί επιτέλους δικαίωμα ψήφου στις βουλευτικές εκλογές στους απόδημους, στους Έλληνες πολίτες που κατοικούν στο εξωτερικό.
Είναι εθνικό χρέος στους απόδημους Έλληνες, στον ελληνισμό της διασποράς.
Θα το κάνουμε, όπως συμβαίνει σχεδόν σε όλες τις σύγχρονες ευρωπαϊκές χώρες, έτσι και εδώ.
Για να έχουμε τη δική τους φωνή και την ψυχή τους, να τους έχουμε συνδέσει μέσω της κάλπης για την πατρίδα μας, για να μπορούν να επηρεάζουν το εκλογικό αποτέλεσμα.
Ασφάλεια και μετανάστευση.
Χρέος κάθε σοβαρής πολιτείας είναι η ασφάλεια των πολιτών και των επισκεπτών της.
Εμπιστευόμαστε το ανθρώπινο δυναμικό της αστυνομίας, της πυροσβεστικής και του λιμενικού σώματος
και τιμούμε τους άντρες και τις γυναίκες και τα στελέχη που υπηρετούν, τιμούμε την προσφορά τους στο κοινωνικό σύνολο.
Διότι παρά τις ελλείψεις σε υποδομές και μέσα και παρά την μείωση των μισθών που και αυτοί υπέστησαν, παρά τις δύσκολες συνθήκες,
αναλαμβάνουν σοβαρούς κινδύνους για την προστασία της ζωής τους, για την περιουσία όλων μας.
Δεσμευόμαστε λοιπόν να είμαστε δίπλα τους με πράξεις όχι με λόγια, εξαντλώντας κάθε δυνατή προσπάθεια στα μισθολογικά και υπηρεσιακά τους ζητήματα.
Σε ό,τι αφορά το τεράστιο ζήτημα των μεταναστευτικών ροών, θέλω πρωτίστως να επαναλάβω τη διεθνή διάστασή του.
Αυτή τη στιγμή στη γειτονική Τουρκία, σύμφωνα με τις πληροφορίες μας υπάρχουν 2 εκατομμύρια πρόσφυγες και οικονομικοί μετανάστες που θέλουν να περάσουν στην Ευρώπη.
Τους τελευταίους μήνες με την ανοχή της Άγκυρας έκαναν την χώρα μας γέφυρα για την Ευρώπη.
Αυτό δεν μπορεί να συνεχιστεί.
Σε κάθε περίπτωση είναι ανάγκη να υπάρξει σαφής διάκριση, καταρχήν ανάμεσα στους πρόσφυγες
και τους μετανάστες
αλλά και ανάμεσα στους μετανάστες, σε αυτούς που έχουν χαρτιά και σε αυτούς που δεν έχουν.
Το ζήτημα έχει και την ανθρώπινη οπτική και είμαστε άνθρωποι και ανθρώπινα το βλέπουμε.
Αλλά πρέπει και να δώσουμε λύση.
Η λύση ενός τόσο σοβαρού ζητήματος είναι ανάγκη να χαρακτηρίζεται μεν από ανθρωπισμό αλλά δεν μπορεί να είναι άλλη παρά διεθνής λύση.
Χρειάζονται ευρύτερες, ευρωπαϊκές και διεθνείς συνεργασίες και με τη συμμετοχή κατά τη γνώμη μου του ΟΗΕ.
Τα κράτη-μέλη της Ευρωπαϊκής Ένωσης οφείλουν να συμμετέχουν ισότιμα στην αντιμετώπισή του.
Οφείλουμε, όμως, και εμείς χωρίς καμιά άλλη καθυστέρηση να αξιοποιήσουμε τους πόρους που διαθέτει η Ευρωπαϊκή Ένωση και τους οποίους ακόμη δεν έχουμε απορροφήσει,
λόγω της εγκληματικής αμέλειας της Κυβέρνησης Τσίπρα-Καμμένου.
Γιατί ο Υπουργός νόμιζε ότι οι μετανάστες λιάζονται και δεν είχε καμιά υποχρέωση να φτιάξει την αρμόδια επιτροπή, ώστε να εξοικονομήσει τους πόρους που μας δίνει η Ευρωπαϊκή Ένωση.
Οφείλουμε, ταυτόχρονα, να είμαστε αμείλικτοι απέναντι στους δουλεμπόρους και να μην εκπέμπουμε από εδώ το μήνυμα μιας χώρας που είναι ξέφραγο αμπέλι και όποιος θέλει μπαίνει.
Τα όσα είδαμε και ακούσαμε το τελευταίο 7μηνο μόνο θλίψη και ανησυχία προκαλούν.
Κυρίες και κύριοι, ο έβδομος άξονας της πρότασής μας θα είναι η μεγάλη μεταρρύθμιση που έχει ανάγκη η χώρα και που προσπαθήσαμε να ξεκινήσουμε το 2007.
Αφορά τη θεσμική εμβάθυνση και τη συνταγματική αναθεώρηση.
Σε μια νέα διακυβέρνηση με κορμό και βάση τη Νέα Δημοκρατία βασική προτεραιότητα θα είναι οι θεσμικές αλλαγές.
Αυτές που θωρακίζουν τη δημοκρατία, αντιμετωπίζουν χρόνιες αγκυλώσεις, υπηρετούν βασικά ζητούμενα της εποχής μας, όπως η πολιτική σταθερότητα, η κοινωνική συνοχή, η οικονομική ανάπτυξη.
Στόχος μας είναι να δρομολογήσουμε στους επόμενους μήνες την πρώτη φάση διαδικασίας για μια ευρεία συνταγματική αναθεώρηση.
Οι θέσεις μας είναι γνωστές, τις είχαμε καταθέσει και στην προηγούμενη Βουλή για να γίνει η συζήτηση.
Θέλω ωστόσο να υπογραμμίσω την ανάγκη για αλλαγές που θα συμβάλουν στη διασφάλιση της αναγκαίας πολιτικής σταθερότητας.
Πρέπει να βρούμε τη διάταξη εκείνη που δεν θα διαλύεται συνεχώς η Βουλή, δεν θα έχουμε κάθε 6 μήνες εκλογές.
Και πρέπει να βρούμε τη διάταξη που θα έχει και τη δεδηλωμένη να διασφαλίζει αλλά και μια μίνιμουμ 3ετή θητεία Βουλής, εφόσον η ολοκληρωμένη θητεία θα είναι 4 χρόνια.
Το έχουμε κουβεντιάσει πάρα πολλές φορές με τον αξιότιμο πρόεδρο της Βουλής τον κ. Δημήτρη Σιούφα για το πώς πράγματι θα βρίσκουμε λύσεις μέσα από την υπάρχουσα Βουλή και δεν θα καταφεύγουμε συνεχώς στους πολίτες.
Οι πολίτες δια της ψήφου τους δίνουν εντολή στους αντιπροσώπους τους να λύσουν τα προβλήματα.
Το πολίτευμα είναι έμμεση κοινοβουλευτική αντιπροσωπευτική δημοκρατία.
Άρα αφού μας δίνετε την εντολή να το λύσουμε το πρόβλημα δεν είναι δυνατόν κάθε φορά που αντιμετωπίζουμε πρόβλημα να λέμε θα κάνουμε ξανά δημοψήφισμα ή θα ξανά κάνουμε εκλογές.
Διότι αυτό μεταθέτει και μεταφέρει και πάλι τις ευθύνες στον πολίτη
και γυρίζει σε μια άμεση δημοκρατία η οποία δεν επιτρέπει να έχουμε τη σταθερότητα.
Εμείς, λοιπόν, ως υπεύθυνη πολιτική δύναμη λέμε δώστε μας εντολή για 4 χρόνια.
Θα κρατήσουμε τη θητεία της Βουλής 4 χρόνια.
Θα επιλύσουμε τα προβλήματα τα οποία υπάρχουν και τότε θα έρθουμε να μας κρίνετε.
Όχι συνεχώς κάθε 6 μήνες εκλογές.
Διότι είναι αντιδημοκρατικό το γεγονός ότι μια μειοψηφία 120 βουλευτών μπορεί να επιβάλει στην πλειοψηφία εκμεταλλευόμενη τις διατάξεις για εκλογή Προέδρου της Δημοκρατίας να προκαλεί εκλογές,
όπως έγινε τον Δεκέμβριο και να ανακόπτει την πορεία της χώρας;
Γιατί;  Τιμωρείται η Βουλή, επειδή ως Σώμα δεν μπόρεσε να εκλέξει Πρόεδρο;
Και θα πάμε στην ανακοπή της πορείας της χώρας, και θα πάμε στους Έλληνες πολίτες στη μέση μιας θητείας μιας Κυβέρνησης που πρέπει να ολοκληρώσει τα οφέλη, να ολοκληρώσει την πολιτική της για να δουν οι πολίτες τα οφέλη;
Αλήθεια πιστεύει κανείς ότι, αν η Βουλή του 2012 ολοκλήρωνε τη θητεία της το ’16 θα είχαμε κερδίσει τα οφέλη των θυσιών που κάναμε το ’13-’14 και θα ήταν διαφορετική η πορεία της χώρας;
Αυτό κατάλαβαν και μας οδήγησαν ο ΣΥΡΙΖΑ με τη ΧΡΥΣΗ ΑΥΓΗ σε αναγκαστικές εκλογές τον Δεκέμβριο;
Για να ανακόψουν την πορεία της χώρας και να μην μπορέσουν οι θυσίες των πολιτών να πιάσουν τόπο;
Εμείς θέλουμε να προχωρήσουμε και στην αναθεώρηση του άρθρου 16 για την ίδρυση των μη κρατικών πανεπιστημίων.
Είναι αδιανόητο να αναγνωρίζουμε ιδιωτικά πανεπιστήμια που λειτουργούν έξω από τα σύνορά μας.
Και δεν μπορούμε να θεσμοθετήσουμε τους κανόνες με τους οποίους θα λειτουργούν μέσα στα σύνορά μας.
Είναι αδιανόητο να στέλνουμε τα παιδιά μας για σπουδές στο εξωτερικό και να χρηματοδοτούμε έτσι, από το υστέρημά μας, θέσεις εργασίας στις χώρες που σπουδάζουν, εκτός Ελλάδος.
Στόχος μας είναι το ακριβώς αντίθετο.
Εμείς να παρέχουμε υψηλής ποιότητας υπηρεσίας τριτοβάθμιας παιδείας και εκπαίδευσης.
Να εισάγουμε και  όχι να εξάγουμε φοιτητές και να μην ξεχνάμε, η παιδεία είναι φόρος αριστείας, δεν είναι ρετσινιά.
Οι άριστοι πρέπει να προχωρούν και να προοδεύουν.
Δίνουμε επίσης ιδιαίτερη έμφαση στην αναθεώρηση του άρθρου 86. ως προς την ποινική ευθύνη Υπουργών.
Για να τελειώνει και αυτό,  αλλά και στις διατάξεις που αφορούν τη θεσμική ανεξαρτησία της δικαιοσύνης.
Είναι υποχρέωσή μας.
Δεν πάει άλλο.
Πρέπει να αποκαταστήσουμε την αξιοπιστία της πολιτικής.
Ταυτόχρονα, προτάσσουμε τη θεσμική θωράκιση του ρόλου της Βουλής και των σχέσεων της με την κυβέρνηση και τη θεσμοθέτηση τακτικής ανταλλαγής απόψεων του Υπουργικού Συμβουλίου με τους παραγωγικούς φορείς της χώρας.
Πρέπει να συναντώμεθα με τους παραγωγικούς φορείς της χώρας.
Αυτοί είναι εκείνοι οι οποίοι γνωρίζουν καλύτερα τα προβλήματα από όλους εμάς και τους συμβούλους μας.
Εσείς είστε οι θεσμικοί μας σύμβουλοι.
Εσείς θα μας δώσετε τις συμβουλές για το πώς καλύτερα θα κινηθούμε.
Θέλω κυρίες και κύριοι να σας πω, ότι ήταν υποχρέωσή μου να αναπτύξω το πρόγραμμά μας, όταν στις 22 Σεπτεμβρίου θα μας δώσετε την εντολή και θα μας εμπιστευτείτε, να γίνουμε κυβέρνηση και να οδηγήσουμε τη χώρα στην έξοδο από τη κρίση.
Ξέρω ότι η ανάπτυξη ενός προγράμματος δεν είναι ότι το καλύτερο για μία ομιλία.
Όμως, εδώ στη Θεσσαλονίκη, ιδιαίτερα στη ΔΕΘ και κύριε Πρόεδρε, να σας συγχαρώ για τα καλά αποτελέσματα και την αισιόδοξη νότα που μας δώσατε για την Διεθνή  Έκθεση Θεσσαλονίκης με την HELEXPO.
Να σας πω, ότι εμείς έχουμε και μπορούμε και πρέπει να παρουσιάσουμε το πρόγραμμά μας, ρεαλιστικό πρόγραμμα, το οποίο μπορεί να το υλοποιήσουμε.
Δεν δίνουμε ψεύτικες υποσχέσεις.
Σας λέμε, ότι τα επόμενα χρόνια είναι δύσκολα, αλλά ταυτόχρονα η ελπίδα μας υπάρχει μέσα μας, ζει, δεν την σκοτώνουμε και μπορούμε αυτήν την ελπίδα να την κάνομε πράξη.
Να δώσουμε το δικαίωμα στη νεολαία μας να ζήσει σε μία καλύτερη Ελλάδα.
Επιτρέψτε μου όμως, να πω και δυο λόγια για τη Θεσσαλονίκη μας.
Για τη Βόρειο Ελλάδα, για τη Μακεδονία μας, για την οποία θα κάνουμε και μία αναβάθμιση του Υπουργείου Μακεδονίας – Θράκης, γιατί τον τελευταίο καιρό υποβαθμίστηκε.
Μετά τη δραματική αύξηση της φορολογίας, και ιδίως μετά τα capital controls, ένας μεγάλος αριθμός επιχειρήσεων, όπως με ενημέρωσαν σήμερα και οι παραγωγικοί φορείς, μετέφεραν την έδρα τους σε γειτονικές χώρες.
Στο μεταξύ, εδώ στη Θεσσαλονίκη τα μεγαλύτερα έργα σταμάτησαν και παραμένουν στάσιμα και θέλω να σας πω, ότι ένα ζήτημα το οποίο είχε τεθεί από τη προηγούμενη κυβέρνηση και εγώ ως Πρόεδρος της Βουλής το έθεσα στη σύνοδο Προέδρων των Ευρωπαϊκών Κοινοβουλίων, ήταν ότι πρέπει, επιτέλους, οι φορολογικοί συντελεστές, ιδιαίτερα στις όμορες χώρες, να έχουνε μία εξισορρόπηση.
Δεν μπορεί να είναι τόσο μεγάλες οι διαφορές.
Γιατί εμείς δεν είμαστε στην Ευρωπαϊκή Ένωση για να ανταγωνιζόμαστε τις όμορες χώρες.
Διότι, εάν δίπλα μας ο φορολογικός συντελεστής είναι 10%, 12%, 15% και εδώ μας έχει επιβληθεί μεγάλος φορολογικός συντελεστής, είναι  φυσικό, είναι φανερό ότι πολλές επιχειρήσεις, βιομηχανίες θα μεταφερθούν στις χώρες που έχουν το χαμηλό συντελεστή.
Και για αυτό ήδη έχει αρχίσει αυτή η συζήτηση.
Συζήτηση η οποία μπορεί να εξελιχθεί προς όφελος της χώρας μας.
Εμείς είμαστε εδώ για να ανταγωνιζόμαστε ως Ευρώπη τις άλλες οικονομίες, όχι για να ανταγωνιζόμαστε τόσο σκληρά μεταξύ μας.
Είναι φυσιολογικό όλες αυτές οι επιχειρήσεις να έχουνε μεταφερθεί στα βόρεια σύνορά μας.
Εμείς πιστεύουμε ότι, εάν πετύχουμε χαμηλότερους φορολογικούς συντελεστές, οι οποίοι θα είναι ανταγωνιστικοί με τους συντελεστές των όμορων χωρών, οι ελληνικές επιχειρήσεις είμαι σίγουρος, αλλά και άλλες πολλές, θα επιστρέψουν στη χώρα τους.
Γιατί θα καταλάβουν έτσι ότι εδώ είναι ο χώρος τους, εδώ είναι η πατρίδα τους και εδώ πρέπει να παράξουν.
Θέλω λοιπόν να σταματήσω στα έργα τα οποία έμειναν στάσιμα.
Το Μετρό Θεσσαλονίκης.
Το μεγαλύτερο έργο της πόλης, που όμως ξεκίνησε επί Νέας Δημοκρατίας.
Β   Ήταν το έργο που σχεδιάσαμε και ξεκινήσαμε και προσπαθήσαμε να υλοποιήσουμε,
έχει φτάσει στο σημείο να κινδυνεύει με ματαίωση της σύμβασης,
γεγονός που θα έχει τεράστιο κόστος και σε χρόνο και σε χρήμα.
Είναι ώρα, λοιπόν, να μπει σε τροχιά υλοποίησης και να αποδοθεί στους Θεσσαλονικείς ολοκληρωμένο, σύμφωνα με τον αρχικό σχεδιασμό,
πάντοτε βέβαια με σεβασμό στο δημόσιο χρήμα
και στις προτάσεις των φορέων για την αξιοποίηση των αρχαιολογικών ευρημάτων.
Στο κέντρο της σκέψης μου βρίσκονται ταυτόχρονα η επέκτασή του προς Καλαμαριά, ο αεροδιάδρομος στο Μακεδονία και ο κόμβος της δυτικής περιφερειακής.
Είναι τα έργα τα οποία κατ’ επανάληψη έχουμε συζητήσει, είναι τα έργα τα οποία κατ’ επανάληψη έχουμε πει από εδώ από τη Διεθνή Έκθεση Θεσσαλονίκης
και είναι τα έργα για τα οποία δεσμευόμαστε ότι το 2016 θα έρθουμε εδώ
και ήδη θα έχουν προχωρήσει, θα έχουμε απεμπλέξει όλες εκείνες τις διαδικαστικές αγκυλώσεις που υπάρχουν για να μπορέσουν να προχωρήσουν.
Κυρίες και κύριοι, κλείνω όπως περίπου ξεκίνησα, η Ελλάδα βρίσκεται στο κρίσιμο μεταίχμιο.
Τα πειράματα του 7μηνου που πέρασε ζωντάνεψαν αυτούς τους σοβαρούς κινδύνους.
Αν η χώρα συνεχίσει να πειραματίζεται θα πάμε στην καταστροφή.
Το ίδιο συνεπάγεται και η παράταση της αστάθειας, της αβεβαιότητας, της θολούρας που υπάρχει.
Καταλαβαίνω πως υπάρχουν πολλοί συμπολίτες μας που ψήφισαν πρώτη φορά αριστερά.
Καταλαβαίνω ότι τώρα είναι αναποφάσιστοι, καταλαβαίνω ότι σκέπτονται τι θα ψηφίσουν.
Και για αυτό ζητούσα να είχαμε λίγο παραπάνω χρόνο προεκλογικής περιόδου ώστε να τους εξηγήσουμε ακόμα πιο αναλυτικά το τι μπορεί να γίνει,
πόσο καθοριστική είναι η ψήφος τους στις 20 Σεπτεμβρίου για το μέλλον της χώρας.
Τους καλώ, όμως, τώρα να σκεφτούν το κόστος που θα κληθούν να πληρώσουν από την αποτυχημένη διαπραγμάτευση, τα capital controls και το τρίτο μνημόνιο.
Πρέπει να το σκεφτούν, πρέπει να κρίνουν για να συγκρίνουν.
Ακούω πάλι από το ΣΥΡΙΖΑ τελευταία ένα νέο πολιτικό εκβιασμό.
Είπε ότι θα βγει πρώτο κόμμα, θα εφαρμόσει τις συμφωνίες, είτε θα μείνει εκτός Κυβέρνησης αν δεν είναι πρώτο κόμμα και θα αρχίσει πάλι την επαναστατική γυμναστική του.
Προφανώς, ξέχασε πως χάνει πια το παιχνίδι που πουλούσε τον περασμένο Ιούλιο.
Τώρα έχει φέρει την δική του συμφωνία, με την δική του υπογραφή και η δική του σφραγίδα και η συμφωνία που έφερε δεν επιτρέπει όλα αυτά τα οποία αναφέρει για δήθεν παράλληλους δρόμους, παράλληλα χρονοδιαγράμματα.
Είναι η χειρότερη συμφωνία που μπορούσε να φέρει.
Το παραμύθι λοιπόν εκείνο έχει καταλήξει σε εφιάλτη.
Τώρα τα διλήμματα για τις 20 Σεπτεμβρίου είναι ξεκάθαρα στον κάθε Έλληνα.
Καλώ, λοιπόν, τους πολίτες μας, ιδιαίτερα τους αναποφάσιστους να σκεφτούν: θέλουμε σταθερότητα, σιγουριά, ασφάλεια ή αστάθεια και ολέθριους κινδύνους με νέες περιπέτειες και κίνδυνο το grexit;
Ας σκεφτούν, ας αποφασίσουν στις 20 Σεπτέμβρη.
Θέλουν επενδύσεις και δουλειές ή κρατισμό και ανεργία;
Ας σκεφτούν και ας απαντήσουν στις 20 Σεπτέμβρη.
Θέλουν τραπεζικό σύστημα που λειτουργεί και στηρίζει την επιχειρηματικότητα,
συμβάλει στην απασχόληση
ή capital controls που διώχνουν επιχειρήσεις, φέρνουν ανεργία, ταλαιπωρούν τον κόσμο;
Αυτά είναι τα ουσιαστικά διλήμματα.
Ας σκεφτούν και ας αποφασίσουν για την τύχη τους στις 20 Σεπτέμβρη.
Όποια και αν είναι η απόφασή τους για εμάς είναι σεβαστή.
Εμείς πιστεύουμε ότι αν σκεφτούν, κρίνουν και συγκρίνουν τους διαβεβαιώνουμε ότι με Κυβέρνηση κορμό της Νέας Δημοκρατίας και εμένα Πρωθυπουργό και τους άξιους και ικανούς υπουργούς θα απαντήσουμε θετικά σε αυτά τα διλήμματα για να προχωρήσει η χώρα από το αδιέξοδο που έχει έρθει.
Για αυτό, κυρίες και κύριοι, επιμένω, ούτε τάζω, ούτε υπόσχομαι.
Είμαστε όμως μπροστά στην τελευταία ευκαιρία.
Και την τελευταία ευκαιρία δεν μπορεί οι πολίτες να την τζογάρουν.
Στόχος είναι να μπει η χώρα στον δρόμο της ανάπτυξης,
απαραίτητη προϋπόθεση γι’ αυτό είναι η πολιτική σταθερότητα και όχι η αστάθεια.
Είναι οι πολιτικές και κοινωνικές συνεργασίες και όχι οι δήθεν αυθεντίες των αμετανόητων.
Είναι ένας νέος τρόπος διακυβέρνησης και όχι πια νοσηρές καθεστωτικές αντιλήψεις,
είναι η αποκατάσταση της εμπιστοσύνης ανάμεσα στο πολιτικό σύστημα, τους πολίτες, την οικονομία, τους επενδυτές, τους Ευρωπαίους.
Με αυτές τις αρχές μπορούμε να χτίσουμε μία καλύτερη Ελλάδα.
Μπορούμε, τελικά, να ξαναφέρουμε το χαμόγελο στα χείλη των Ελλήνων μετά τις 20 Σεπτέμβρη.
Ξέρω βέβαια, το ξέρουμε όλοι, ότι δεν είναι κάτι το εύκολο.
Όμως μπορούμε, πρέπει να το προσπαθήσουμε.
Δώστε μας την εντολή μέσα και έξω από την χώρα, στην Ευρώπη και στον υπόλοιπο κόσμο, με το βλέμμα στραμμένο στον Έλληνα, στις παραγωγικές δυνάμεις του τόπου, στην πατρίδα μας.
Είναι περισσότερο από βέβαιο πως όλοι μαζί οι Έλληνες μπορούμε.
Ακόμα πιο βέβαιο είναι ότι όλοι και όλες μαζί μπορούμε να πάμε την Ελλάδα μπροστά, μπορούμε να πάμε καλύτερα, είναι η βαθιά μου πίστη, είναι η θέση μου, είναι η πρόταση που σας καταθέτουμε σήμερα για την Κυριακή που θα πάτε στις κάλπες.
Την επόμενη Δευτέρα η Ελλάδα αλλάζει, η Ελλάδα κοιτάει μπροστά με σταθερότητα, συνεργασία, επενδύσεις, δουλειές, με κορμό τη Νέα Δημοκρατία.
Ζήτω η Νέα Δημοκρατία.
