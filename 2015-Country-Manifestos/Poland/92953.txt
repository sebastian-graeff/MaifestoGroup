Kim jesteśmy? – podstawowe wartości
Komitet Wyborczy Wyborców Mniejszość Niemiecka został założony przez członków Towarzystwa Społeczno-Kulturalnego Niemców na Śląsku Opolskim, a jego celem jest aktywny udział w wyborach do Sejmu i Senatu, które odbędą się 25 października 2015 roku.
Począwszy od 1990 roku Mniejszość Niemiecka czynnie uczestniczy we wszystkich wyborach parlamentarnych i samorządowych w województwie opolskim
i jest aktywnym uczestnikiem jego życia społecznego.
Z wielką uwagą słuchamy mieszkańców naszego regionu i staramy się szybko reagować na ich potrzeby, podejmując wyzwania demokracji
i wystawiając w kolejnych wyborach wartościowych kandydatów do odpowiedzialnej roli posła i senatora.
Jako obywatelski, regionalny i niepartyjny komitet wyborczy jesteśmy blisko naszych wyborców i ich problemów.
W przeciwieństwie do ogólnopolskich ugrupowań politycznych, które mają swoje centrale i ośrodki decyzyjne w Warszawie, my sprawy regionu i wyborców stawiamy zawsze na pierwszym miejscu.
Nie wikłamy się w jałowe spory polityczne, typowe dla partii, a skupiamy się na dobrej robocie wykonywanej na co dzień dla naszych wyborców.
Jesteśmy stąd – to nasze największe zobowiązanie.
Do podstawowych celów realizowanych przez Mniejszość Niemiecką w regionie należy krzewienie, popularyzacja oraz rozwój oświaty, kultury, sztuki i języka niemieckiego.
Fundamentalnym aspektem jest również aktywizacja społeczeństwa, którą najbardziej dostrzec można w działalności kół DFK (Deutsche Freundschaftskreise), terenowych jednostek Mniejszości Niemieckiej, czynnych w ponad trzystu miejscowościach naszego województwa.
Dzięki temu od samego początku przemian demokratycznych w Polsce stanowimy jedno z najaktywniejszych środowisk budujących i tworzących tzw. społeczeństwo obywatelskie,
którego członkowie w sposób aktywny zabierają głos i angażują się w sprawy ich dotyczące, mające zarazem wpływ na losy przyszłych pokoleń.
Społeczność Mniejszości Niemieckiej tworzą ludzie o chrześcijańskich korzeniach, dlatego nasze działania oparte są na chrześcijańskich wartościach.
Jesteśmy otwarci na każdego, kto uznaje godność i wolność wszystkich ludzi oraz zgadza się z podstawowymi celami naszej działalności.
Bazując na politycznych doświadczeniach i silnych podstawach niemieckiej kultury,
hołdując zasadom poszanowania prawa i porządku demokratycznego,
poczuwamy się do odpowiedzialności wobec społeczeństwa województwa opolskiego za doskonalenie prawa
i współpracę demokratyczną w naszej małej ojczyźnie.
Mniejszość Niemiecka poprzez swą aktywność opartą na chrześcijańskich wartościach demokracji pragnie doprowadzić do wzmocnienia takich podstawowych wartości jak wolność,
solidarność i sprawiedliwość.
Człowiek z założenia jest wolny.
Wolność jednej osoby ogranicza jednak czasem swobodę drugiej, dlatego też zadaniem polityki jest tworzenie odpowiednich zasad dotyczących wolności,
na podstawie których jednocześnie budowana jest wspólnota.
Solidarność leży w naturze człowieka i związana jest z miłością bliźniego.
Każdy ma prawo do współistnienia w solidarnym społeczeństwie, ale jest także zobowiązany do bycia solidarnym.
Obowiązkiem wspólnoty, którą tworzymy jako obywatele danego kraju, jest zabieganie o solidarność z każdym mieszkańcem województwa opolskiego, Polski, Europy czy świata.
Jest to szczególne – stojące nie tylko przed Europą, Polską, ale i przed województwem opolskim – wyzwanie w zakresie polityki imigracyjnej.
Wiemy wszyscy, że bez sprawiedliwości nie ma wolności.
W państwie prawa sprawiedliwość oznacza przede wszystkim równe prawo dla wszystkich,
uwzględniające także potrzeby słabszych grup społecznych.
Tylko takie prawo gwarantuje wolność również najsłabszym jednostkom społecznym.
Mamy jednak świadomość, że nie ma idealnego prawa, niemniej jednak celem polityki powinno być tworzenie równych szans.
Jako społeczność mniejszościowa rozumiemy to w dwójnasób.
Nasz obraz społeczeństwa
Nasza aktywność i doświadczenia zdobyte podczas ostatnich dwudziestu pięciu lat upoważniają nas jako Mniejszość Niemiecką do aktywnego kształtowania teraźniejszości i przyszłości naszego regionu
– ziemi o wyjątkowej i bogatej historii, gdzie od wieków przenikały się i uzupełniały kultury: niemiecka, polska i czeska.
Poprzez naszą politykę pragniemy współtworzyć społeczeństwo, które każdemu gwarantuje wolność,
ale buduje także świadomość i poczucie wspólnoty.
Każdy musi mieć zapewnione równe szanse rozwoju, które dostosowane będą do jego kompetencji i talentów.
Ważne jest, aby wykorzystać przy tym i uwzględnić naturalne predyspozycje regionu, wśród których podkreślić należy historycznie uwarunkowaną znajomość i otwartość na kulturę i język niemiecki.
Jesteśmy przekonani, że należy lepiej wykorzystywać naturalne zasoby ludzkie regionu.
Ów potencjał ludzki, który wyróżnia nas w skali kraju, powinien być dalej budowany i rozwijany.
Polityka winna służyć temu, aby ten naturalny potencjał wzmacniać, wspierać i rozwijać.
Tym, co jest nam najbliższe, jest Śląsk, a w nim region opolski – nasz Heimat.
Wspólnie ponosimy odpowiedzialność za jego przeszłość, teraźniejszość i przyszłość.
Każdy, kto długofalowo chce tę ziemię wspierać i rozwijać, powinien najpierw poznać jej historię, kulturę, języki.
Gotowość do pracy i do przejmowania odpowiedzialności przy jednoczesnym uznaniu różnic kulturowych, znajdujących uzasadnienie w historii i podstawowych wartościach, stanowią podstawy naszej kultury politycznej.
Jako Mniejszość Niemiecka podejmujemy działania polityczne, które opierają się na poczuciu wspólnoty europejskiej,
przy jednoczesnym uświadomieniu sobie wyjątkowości Śląska, o której stanowi jego polska, niemiecka i czeska historia.
Wyzwania współczesnego świata
Żyjemy w czasie dynamicznych przeobrażeń.
Ostatnie dwadzieścia pięć lat wolnej Polski, upadek muru berlińskiego
czy wejście do Unii Europejskiej to fundamentalne zmiany dokonane w najnowszej historii.
Zanieczyszczenie środowiska,
konsekwencje globalizacji,
bezrobocie,
konflikty wojenne,
problem imigrantów – to tylko niektóre z ważniejszych problemów współczesnego świata.
Tego typu zagrożenia stanowią jednak dla nas wyzwania, stawiają przed politykami kolejne możliwości do działań, kolejne szanse.
Jedną z nich jest tworzenie lepszej, bardziej odpowiedzialnej polityki  – polityki bez walki ukierunkowanej na wzajemne wyniszczenie dominujących sił politycznych,
wreszcie polityki, której najistotniejszym postulatem powinna być odpowiedzialność za rozwój regionu i kraju
oraz ścisłe współdziałanie ze społeczeństwem.
Podobnie jak większość naszej opolskiej społeczności, jesteśmy oddani idei umacniania jedności europejskiej
i jak najściślejszej współpracy oraz przyjaźni pomiędzy Polską a Niemcami.
Ostatnie ćwierćwiecze pokazało, że Niemcy od początku były najsilniejszym rzecznikiem poszerzenia NATO i Unii Europejskiej o Polskę i inne państwa tej części Europy.
Niemcy również aktualnie są najważniejszym partnerem politycznym i gospodarczym Polski.
Pamiętamy o przeszłości, która spowodowała, że tysiące rodzin żyje podzielnych pomiędzy Śląskiem a innymi regionami czy krajami Europy, w tym zwłaszcza Niemcami.
Wiemy, jakie znaczenie mają otwarte granice, swoboda zamieszkania, studiowania i pracy.
Jesteśmy świadomi tego, jak ogromny wpływ na życie setek tysięcy ludzi ma poziom tych relacji międzynarodowych.
W pełni zdajemy sobie sprawę także z tego, że w naszym śląskim regionie wiele jest do naprawienia w zakresie ochrony niszczejących, ważnych w skali europejskiej dóbr kultury niemieckiej, posiadających także ogromne znaczenie dla tożsamości regionu.
Niektóre spośród tych umiłowanych przez  mieszkańców regionu, niszczejących obiektów można jeszcze uratować, a możliwe to będzie wyłącznie dzięki utrzymaniu dobrych stosunków z Niemcami.
Jednak trwałość tych relacji nie może być ograniczona do polityki i gospodarki,
gdyż tylko wzajemna znajomość kultur i języków umożliwia prawdziwą przyjaźń.
Będziemy dążyć do jak najszerszej wymiany kulturalnej z Niemcami
i pogłębiania przez opolską społeczność znajomości języka angielskiego, obok niemieckiego,
co postrzegamy nie tylko jako podstawę do zawierania i utrzymywania wszelkich kontaktów indywidualnych, ale i czynnik rzutujący w znacznym stopniu na inwestycje w naszym województwie.
Naszą odpowiedzią na te wyzwania jest budowanie społeczeństwa aktywnego,
któremu zapewnione zostaną takie warunki do rozwoju potencjału, aby mógł on w przyszłości jeszcze lepiej służyć naszej małej ojczyźnie – Heimatowi, którym jest województwo opolskie.
Priorytetowym zadaniem polityki jest tworzenie dogodnych dla społeczeństwa warunków, tak aby mieszkańcy tego regionu mogli tutaj rozwijać swoje zainteresowania, swój potencjał - który już dzisiaj może stanowić duży atut rozwojowy regionu.
Poniższe założenia programowe sformułowaliśmy właśnie z zamiarem budowania społeczeństwa równych szans i zapewnienia mu odpowiednich warunków rozwojowych.
Silny region – godne życie
Mocny samorząd to silny region!
Największy i najistotniejszy wpływ na rozwój naszego najbliższego otoczenia mają organy administracji publicznej: samorządy lokalne – gminny, powiatowy czy zarząd województwa.
To właśnie na poziomie regionalnym mieszkańcy mogą najlepiej i najszybciej wpływać na sprawy, które są dla nich najważniejsze, np. remont wodociągu, budowa kanalizacji, budowa i remont dróg lokalnych.
Z tej przyczyny opowiadamy się za większą decentralizacją państwa.
Uważamy, że korzystne rozwiązania dotyczące samorządów, w sposób szczególny odnoszące się do zasad ich finansowania,  są konieczne i korzystne dla każdego mieszkańca regionu i całej Polski.
Uważamy również, iż powinno się zwiększyć udział lokalnych samorządów w zyskach z podatków CIT
oraz wprowadzić rozwiązania umożliwiające udział lokalnych organów administracyjnych w dochodach państwa z tytułu podatku VAT.
Poprzez takie zmiany nasza najbliższa przestrzeń publiczna, ze szczególnym uwzględnieniem niwelowania barier architektonicznych, będzie mogła jeszcze dynamiczniej i szybciej się zmieniać.
Więcej kompetencji przekazanych samorządom umożliwi  sprawniejszą realizację potrzeb społecznych.
Mniejszość Niemiecka jako organizacja regionalna zawsze jest blisko tych problemów.
Wychodzimy z założenia, że aby skuteczniej te problemy rozwiązywać, konieczne jest wzmocnienie finansowe i kompetencyjne siły samorządów, szczególnie tych na poziomie gminnym i powiatowym.
Dziedzictwo kulturowe – nasz atut!
Na tle europejskiej historii województwo opolskie jawi się jako region wyjątkowy, na tej śląskiej ziemi bowiem od wielu stuleci przenikały się kultury.
Ze współczesnej europejskiej perspektywy ta historia i to dziedzictwo stanowią duży atut, którego stopień wykorzystania pozostaje niezmiennie słaby zarówno na szczeblu regionalnym, jak i centralnym.
Turystyka kulturowa, eksponowanie dziedzictwa kulturowego przez pryzmat ludzi, którzy je pielęgnują, to dziś branże gospodarcze bardzo dynamicznie się rozwijające.
Będziemy zabiegać o zwiększenie nakładów państwa na ochronę zabytków i miejsc pamięci jako ważnego elementu dziedzictwa regionu i oferty turystyczno-rekreacyjnej.
Za konieczne uznajemy również zwiększenie finansowania dla organizacji społecznych i instytucji dbających o rozwój dziedzictwa regionalnego.
Celem naszych działań będzie także promocja walorów turystyczno-krajoznawczych wyróżniających region, w których upatrywać można szansę na rozwój gmin i przedsiębiorczości.
Fundamentalnym dla nas aspektem jest przy tym potraktowanie niemieckiego dziedzictwa na obszarze województwa opolskiego jako pełnego kulturowych atutów zasobu, który budzi rzeczywistą ciekawość i zainteresowanie osób spoza regionu, a nawet mieszkańców innych części kraju, Europy czy świata.
Wyłącznie otwarte podejście do tego tematu może zagwarantować temu obszarowi – uwarunkowanemu wprawdzie przeszłością, ale zwróconemu ku teraźniejszości i przyszłości - autentyczny rozwój.
Przyjazna komunikacja łączy region!
W czasach powszechnej mobilności, kiedy każdy mieszkaniec regionu musi być przygotowany na to, że jego miejsce pracy, przedszkole czy szkoła jego dzieci, przychodnia czy też szpital niekoniecznie znajdują się w najbliższej okolicy, ważnym czynnikiem usprawniającym życie codzienne w regionie są optymalne połączenia komunikacyjne.
Za niezwykle istotne uważamy,  aby drogi dojazdowe nawet do najmniejszych miejscowości naszego regionu wyróżniał doskonały stan techniczny.
Jako Mniejszość Niemiecka wytrwale zabiegamy o to, aby jak najwięcej środków z budżetu państwowego i europejskiego w najbliższych latach przekazano właśnie na ten cel.
W szczególności zależy nam na tym, aby sprawniej funkcjonowała komunikacja publiczna w naszym regionie.
Będziemy dokładać wszelkich starań, by przywrócono połączenia komunikacji autobusowej i kolejowej z mniejszymi miejscowościami naszego regionu.
Wyróżnikiem transportu publicznego musi być ponadto otwartość na potrzeby różnych grup wiekowych.
Kolejny istotny dla nas aspekt w tej dziedzinie to cenowa konkurencyjność: łączone bilety, zniżki dla uczniów i emerytów.
Zabiegamy o to, aby zbudowano obwodnice kolejnych miejscowości usytuowanych przy obecnie mocno już przeciążonych drogach krajowych (np. obwodnice Opola, Kędzierzyna-Koźla, ale również Lędzin, Dębskiej Kuźni czy Myśliny na trasie krajowej nr 46 do Częstochowy).
Za istotne uważamy również budowę rond w miejscach szczególnie niebezpiecznych, jak np. w Reńskiej Wsi czy pomiędzy Walidrogami a Nakłem.
Będziemy zabiegać o środki na budowę nowych mostów, m.in. w Krapkowicach.
Duże natężenie ruchu, a zwłaszcza zwiększony transport towarowy, powodują konieczność poszukiwania alternatywnych dróg transportu.
Od lat walczymy o przywrócenie żeglowności Odry.
Postulujemy, aby nasza opolska rzeka była również lepiej wykorzystywana do celów turystycznych – tak jak się to powszechnie dzieje na rzekach w Niemczech.
Za istotne w tym zakresie działań uważamy ponadto kwestię sprawnego wykorzystania modernizowanych linii kolejowych, jak również dalszy rozwój infrastruktury kolejowej poprzez jej rozbudowę i unowocześnienie.
Podkreślić należy, że spora część mieszkańców naszego regionu pracuje za granicą, z czym wiąże się konieczność regularnego dojazdu do miejsca zatrudnienia i powrotu do domu.
Ważne jest, aby również komunikacja i transport związane z tą dziedziną życia odbywały się zgodnie ze wszelkimi zasadami bezpieczeństwa.
Dlatego też będziemy zabiegać o likwidację bramek na autostradach
oraz budowę miejsc przesiadkowych przy wjazdach na autostradę, tak aby można tam było zaparkować bezpiecznie samochód, załadować bagaż i pożegnać się, czy też – w razie  powrotu z podróży – przywitać z rodziną.
Będziemy dążyć do przywrócenia kolejowych połączeń łączących Śląsk z Berlinem i Dreznem, które po ponad stuletnim okresie funkcjonowania zostały zlikwidowane.
Inwestycja w młodych – inwestycją w region!
Do najważniejszych wyzwań politycznych najbliższych lat w regionie należy troska o to, aby młodzi ludzie chcieli tutaj się rozwijać i zakładać rodziny.
Aby tak się mogło stać, młode pokolenie potrzebuje nie tylko perspektyw rozwojowych, ale przede wszystkim stabilności i poczucia bezpieczeństwa.
Jako Mniejszość Niemiecka zabiegamy o to, aby do regionu ściągać kolejnych inwestorów oferujących nowe miejsca pracy i dobre warunki płacowe.
Zabiegamy o podnoszenie jakości edukacji w naszym regionie,
w tym szczególnie kształcenia językowego.
Kompetencje językowe mieszkańców województwa opolskiego są obecnie gwarantem pozyskiwania nowych inwestorów, zainteresowanych zatrudnianiem głównie niemieckojęzycznych kadr.
Nowe inicjatywy Mniejszości Niemieckiej, takie jak kursy sobotnie dla dzieci czy niemieckojęzyczne szkółki piłkarskie, nie tylko podnoszą prestiż języka wśród młodego pokolenia, ale dają również nowe perspektywy zawodowe młodym sportowcom znającym język.
Za pośrednictwem nowo otwartego Centrum Biznesu Fundacji Rozwoju Śląska i poprzez firmy tam usytuowane oferujemy osobom powracającym z zagranicy wszechstronne wsparcie doradcze i adaptacyjne (w tym socjalne i zdrowotne).
Nasza pomoc kierowana jest również do tych, którzy rozważają osiedlenie się w naszym regionie.
Będziemy się starać o stworzenie systemu zachęcającego do powrotu do naszego regionu tych mieszkańców naszego regionu, którzy kiedyś go opuścili, zaś obecnie, po zebraniu doświadczeń i zgromadzeniu kapitału, pragną połączyć swoje dalsze życie z tzw. powrotem do korzeni.
Silna gospodarka – rozwój regionu
Odra szansą na rozwój
Rzeka Odra przepływająca przez nasz region w ostatnich latach kojarzona jest głównie z zagrożeniami, jakie ze sobą niesie w przypadku powodzi.
Tymczasem -  co pokazuje historia europejskich doświadczeń - rzeka może stanowić motor napędowy regionu.
Dlatego też jako Mniejszość Niemiecka zabiegamy z jednej strony o rozwój infrastruktury przeciwpowodziowej jako elementu zapewniającego poczucie bezpieczeństwa wszystkim mieszkańcom regionu (np. Gmina Bierawa),
a z drugiej strony o przywrócenie pełnej żeglowności Odry i - co za tym idzie - o przeniesienie części1 transportu drogowego (ciężkiego) na transport rzeczny, co stanowi gwarancję rozwoju gospodarczego.
Staramy się również o rozwój nadodrzańskiej infrastruktury turystyczno-rekreacyjnej, co stworzy z pewnością nowe możliwości spędzenia wolnego czasu, ale również zapewni nowe miejsca pracy.
Przy działaniach związanych z lepszym wykorzystaniem zasobów największej rzeki w regionie pamiętamy również o spójnym rozwoju uwzględniającym mniejsze rzeki i jeziora, tak aby rozwiązania te (szczególnie w kontekście turystycznym) miały charakter kompleksowy.
Problem ten wymaga dobrej współpracy z Niemcami,
gdyż Odra mogłaby być skomunikowana z ogromnym obszarem niemieckiego transportu, zyskując dostępem także do Morza Północnego.
Przyszłość rolnictwa na nowoczesnej wsi
Obraz opolskiej wsi stanowi wyróżnik na tle całego kraju.
Ogromny wpływ na ten wizerunek mają tradycje, wartości, ale i modele oraz wzorce przejmowane współcześnie z Zachodu.
Nasze regionalne gospodarstwa produkują zdrową żywność najwyższej jakości.
Istotne w tym zakresie jest stwarzanie warunków do tego, aby opolska wieś w dalszym ciągu mogła dynamicznie się rozwijać.
Dlatego też jako Mniejszość Niemiecka będziemy dbać o to, aby wsparcie dotacyjne było ukierunkowane przede wszystkim na nowoczesne rolnictwo.
Będziemy zabiegać o to, aby infrastruktura wsi była na bieżąco modernizowana.
Szczególnie zależy nam na tym, aby opolscy rolnicy mieli takie same szanse rozwojowe, jak rolnicy z innych krajów Unii Europejskiej,
zaś ich rozwój nie był blokowany przez niespójne przepisy czy też złe decyzje polityczne.
Podejmujemy działania mające na celu promocję rodzimej wytwórczości (przykład kołacza śląskiego),
lokalnego przetwórstwa płodów rolnych
i przedsiębiorczości na wsi (np. poprzez budowanie sieci lokalnych przetwórni rolnych, wprowadzanie ułatwień w przetwórstwie i handlu lokalnymi produktami.
Inną formą wspierania przez Mniejszość Niemiecką aktywności rolniczej są atrakcyjne oferty pożyczkowe oferowane za pośrednictwem Fundacji Rozwoju Śląska oraz Wspierania Inicjatyw Lokalnych.
Nowoczesna przedsiębiorczość!
Wiemy, jak ważne dla młodego człowieka jest poczucie stabilności i posiadania perspektyw rozwoju.
Dzisiejszy rynek pracy wymaga dużej mobilności i umiejętności adaptacyjnych.
Dlatego ważne jest, aby wspierać przedsiębiorczość młodych m.in. poprzez tworzenie tzw. inkubatorów przedsiębiorczości rozsianych po regionie,
poprzez doradztwo technologiczne i ekonomiczne,
organizację giełd kooperacyjnych dla tzw. start-upów.
Jako Mniejszość Niemiecka wspieramy tę aktywność poprzez atrakcyjną ofertę pożyczkową i dotacyjną dla przedsiębiorców.
Musimy też pamiętać, że aktualnie działalność przedsiębiorców z naszego regionu cechuje wysoki poziom działania i duża aktywność na rynku.
Będziemy ponadto nadal podejmować działania mające na celu wsparcie i pomoc w rozwoju także tych firm, które aktualnie w region inwestują.
Inwestycje zagraniczne
Wielką szansą dla regionu są ludzie powracający z zagranicy. Ich kapitał, ale przede wszystkim doświadczenia tam zebrane stanowią nieoceniony potencjał napędowy.
Naszym celem jest utworzenie centrum informacji i doradztwa dla przedsiębiorców wracających z zagranicy, które będzie się koncentrować nie tylko na doradztwie gospodarczym (prawnym, ekonomicznym),
ale obejmie również poradnictwo o charakterze społecznym (wybór szkoły, przedszkola dla dziecka, pomoc przy załatwianiu formalności w urzędach, itd.).
Zdecydowaną większość inwestycji zagranicznych w regionie stanowią aktualnie inwestycje niemieckie.
Kolejni przedsiębiorcy poważnie rozpatrują inwestycje w regionie głównie ze względu na niemieckojęzyczny potencjał ludzki, jaki od wielu lat nieprzerwanie tutaj znajdują.
Jako Mniejszość Niemiecka od wielu lat zabiegamy o to, aby na terenie województwa Opolskiego powstawały dwujęzyczne, polsko-niemieckie szkoły prezentujące najwyższy poziom edukacyjny, gwarantujące opanowania języka niemieckiego w stopniu doskonałym, przy jednoczesnym umożliwieniu kształcenia dzieciom pracowników firm zagranicznych.
Podejmujemy również starania na rzecz pozyskania kolejnych inwestorów dla regionu.
Ważnym aspektem tych działań są obecnie inicjatywy promujące kompetencje językowe wśród dzieci i młodzieży z naszego województwa, które cieszą się dużym zainteresowaniem - pokazują zarazem, jak wielki potencjał ludzki w regionie istnieje.
Silna rodzina – lepsza przyszłość
Mocna rodzina ostoją społeczeństwa
Fundamentem naszego społeczeństwa jest małżeństwo i rodzina – są to filary społecznego życia, które jako Mniejszość Niemiecka chcemy wzmacniać.
Więzi rodzinne podtrzymywane są i pielęgnowane przez wiele dekad, odpowiedzialność za rodzinę ma więc charakter międzygeneracyjny.
Rodzina potrzebuje stabilności i czasu, dlatego ważne jest, aby polityka tworzyła odpowiednią przestrzeń dla tej jednostki społecznej.
Wiemy, że rozłąka z przyczyn ekonomicznych jest dla wielu rodzin stałym elementem życia małżeńskiego i rodzinnego.
Dlatego też będziemy w dalszym ciągu zabiegać o to, aby w naszym regionie tworzyć jak najwięcej nowych miejsc pracy,
z drugiej strony będziemy budować i tworzyć infrastrukturę,
tak aby migracja podejmowana z konieczności  była jak najmniej uciążliwa (nowe drogi, lepsze połączenia kolejowe, lepsza infrastruktura turystyczno-rozrywkowa dla rodzin w regionie).
Dla tych, którzy zdecydują się powrócić na opolską ziemię na stałe, stworzymy tzw. centrum wsparcia powrotów, w którym będzie można uzyskać szeroko zakrojoną pomoc w procesie odnajdywania się w nowych realiach.
Nie wyobrażamy sobie osiągnięcia tych celów bez współdziałania z samorządami lokalnymi oraz organizacjami pozarządowymi, które są aktywne na tym obszarze.
Innym ważnym aspektem życia rodzinnego jest możliwość powrotu na rynek pracy po urlopie macierzyńskim czy wychowawczym.
Jednym z podstawowych warunków takiego powrotu jest  możliwość sfinansowania pobytu dziecka w żłobku czy przedszkolu.
W tym celu już dziś dbamy o szeroką dostępność do sieci placówek opiekuńczo-wychowawczych.
Będziemy również zabiegać o to, aby opieka w tych jednostkach była na najwyższym poziomie i uwzględniała zróżnicowanie kulturowe społeczeństwa.
Stale współpracujemy także z instytucjami wspierającymi rodzinę, takimi jak ośrodki pomocy społecznej, poradnie rodzinne czy kościół.
Więcej edukacji dla wszystkich – przez całe życie
Edukacja jest kluczem do sukcesu, ale aby tak się stało, musi być ona różnorodna, tj. tworzyć warunki do wszechstronnego rozwoju.
Z perspektywy regionu szczególnie ważne dla Mniejszości Niemieckiej jest to, aby edukacja uwzględniała również naturalne predyspozycje jego mieszkańców do kształcenia językowego.
Znajomość języków stanowi dzisiaj istotny atut na rynku pracy, a województwo opolskie od lat należy do czołówki regionów, w których nauczanie dwóch dodatkowych języków zaczyna się w wielu opolskich miejscowościach już od szczebla przedszkolnego.
Ważne jednak jest to, aby edukacja była spójna i uwzględniała predyspozycje uczących się, dlatego też jako Mniejszość Niemiecka zabiegamy o otwieranie kolejnych szkół i przedszkoli dwujęzycznych.
Dołożymy także starań, aby w przyszłości utworzono placówkę szkolną z wykładowym językiem niemieckim, ponieważ doświadczenia europejskie pokazują, że tylko takie szkoły gwarantują dobrą znajomość języka.
Uważamy, że system edukacji powinien być zdecydowanie bardziej otwarty na inne, od powszechnie przyjętych, modele edukacyjne.
Wspieramy również dwujęzyczny model rodziny, w którym rodzice albo dziadkowie – oprócz przekazywania wartości – uczą dzieci i wnuki również języka bliskiego ich sercu.
Poprzez działania uzupełniające edukację szkolną, takie jak kursy sobotnie (Samstagskurse) czy niemieckojęzyczne szkółki piłkarskie, zabiegamy o to, aby zachęcać dzieci do edukacji językowej od najmłodszych lat.
Wspieramy młodzież poprzez stypendia, organizację staży językowych czy wyjazdów edukacyjnych dla młodzieży.
Edukacja nie kończy się jednak na etapie szkolnym i trwa przez całe życie.
Jako Mniejszość Niemiecka podejmujemy działania umożliwiające także osobom dorosłym podnoszenie kwalifikacji zawodowych – kursy językowe, szkolenia dla animatorów osób starszych.
Dokładamy wszelkich starań do tego, aby edukacja zawodowa była spójna z rynkiem pracy.
Aktywne społeczeństwo – zdrowi mieszkańcy
Dzięki swej niezależności Mniejszość Niemiecka może bezpośrednio reprezentować społeczność regionu w formułowaniu potrzeb, wskazywaniu kierunków rozwoju i poprawy dostępu do świadczeń zdrowotnych.
Wysoki poziom naszych oczekiwań w zakresie polityki zdrowotnej wynika z wieloletnich doświadczeń i obserwacji sprawdzonych modeli funkcjonowania systemu ochrony zdrowia i polityki społecznej, w tym zwłaszcza modelu niemieckiego.
Jako Mniejszość Niemiecka preferujemy w polityce zdrowotnej rozwiązania regionalne,
propagujemy zwłaszcza koncepcję przeniesienia decyzji o strukturze ponoszonych wydatków ze środków publicznych na poziom samorządów lokalnych.
Tym samym pokazujemy, iż to właśnie region jest właściwym miejscem na kreowanie polityki zdrowotnej.
Niezbędnych, do poprawy funkcjonowania systemu ochrony zdrowia, środków finansowych należy poszukiwać (poza oszczędnościami) w budżecie państwa, wprowadzając m.in. rozwiązania ograniczające wydatki w sferze administracyjnej.
Naszym zdaniem dodatkowy fundusz na działalność sektora świadczeń zdrowotnych pozyskać można także poprzez koncentrację działalności ZUS i NFZ
lub też w wyniku regulacji zasad wprowadzania dodatkowych ubezpieczeń zdrowotnych, w tym także ubezpieczeń komunikacyjnych.
Postulujemy także o wyrównanie szans regionalnych podmiotów gospodarczych działających w sektorze ochrony zdrowia w sięganiu po środki za świadczenia komercyjne, proporcjonalnie do ciągle podnoszonych kosztów świadczeń udzielanych poza granicami kraju, a refundowanych ze środków publicznych.
Organizacja opieki nad pacjentami wymaga coraz większych nakładów finansowych, które są warunkiem naszego bezpieczeństwa,
stąd też wzorem innych krajów europejskich należy uznać, iż koszty leczenia poszkodowanych w wypadkach należy pokrywać właśnie z ubezpieczeń komunikacyjnych.
Warunkiem skuteczniejszej opieki medycznej jest doprowadzenie do zwiększenia zatrudnienia i poprawy warunków płacowych pracowników ochrony zdrowia, w tym pielęgniarek i położnych, fizjoterapeutów, farmaceutów oraz pozostałych grup zawodowych związanych ze służbą zdrowia.
Postulujemy, aby cel ten osiągnąć poprzez wzmocnienie kompetencji korporacji zawodów medycznych.
Nasi seniorzy – nasza odpowiedzialność
Uważamy, że w polityce wciąż zbyt mało uwagi poświęca się seniorom,
w szczególności zaś często pomijane są kwestie związane z przedłużeniem aktywności społecznej, zawodowej i rekreacyjno-intelektualnej osób starszych.
Biorąc pod uwagę fakt, że nasze społeczeństwo starzeje się w zastraszającym tempie, należy intensywniej pracować nad wszelkimi usprawnieniami i ułatwieniami, zarówno prawnymi czy społecznymi, jak i infrastrukturalnymi na rzecz starszego pokolenia.
Seniorzy z naszego regionu zasługują na to, by jesień ich życia była pogodna, zdrowa, aktywna i wolna od wszelkich uciążliwości związanych z wiekiem.
Postulujemy, by na szeroką skalę rozwijać wsparcie dla podmiotów chcących tworzyć miejsca dziennej aktywności dla przedstawicieli starszego pokolenia.
Utworzenie sieci takich placówek powinno sprawić, że seniorzy będą mieli do nich łatwy dostęp,
a udogodnienie w tym zakresie mógłby stanowić także przyjazny osobom starszym, tani transport publiczny.
Proponujemy również uruchomienie ośrodków służących seniorom bezpłatnym doradztwem i pomocą w trudnych sprawach życia codziennego.
Budowa i organizacja takich jednostek oznacza oczywiście utworzenie nowych miejsc pracy, co mogłoby być jednocześnie szansą na aktywizację zawodową osób z grupy wiekowej 50+, które jeszcze w pełni sił i chęci gotowe są nieść pomoc innym.
Konieczne jest również przeobrażenie na szeroką skalę przestrzeni publicznych, tak by były one pozbawione barier architektonicznych, utrudniających codzienne życie osób starszych i niepełnosprawnych.
Uważamy, że osoby, które pracowały za granicą, zaś jesień życia spędzają w swoim Heimacie, zasługują na sprawiedliwe i uczciwe traktowanie przez polskie urzędy.
W związku z tym konieczne jest wprowadzenie uregulowań prawnych i przejrzystych zasad w zakresie opodatkowania i oskładkowania niemieckich rent i emerytur przesyłanych do Polski.
Państwo nie może żerować na niewiedzy starszych obywateli – zjawisko podwójnego obłożenia składkami i podatkami wspomnianych dochodów jest naszym zdaniem nadużyciem nieznajdującym uzasadnienia w europejskim prawie podatkowym.
Czyste środowisko dla zdrowia rodziny
Dbając o zdrowie rodziny, chcemy dbać o czyste środowisko naturalne,
głównie poprzez wspieranie modernizacji ogrzewania w instytucjach i gospodarstwach domowych, co ma na celu eliminację emisji pyłów zawieszonych do powietrza.
Popieramy także ideę energetyki prosumenckiej, wykorzystującej odnawialne źródła energii.
Wspierając działania związane z odbudową i rozbudową małej retencji wody, chcemy zapobiegać lokalnym podtopieniom oraz przeciwdziałać skutkom suszy.
