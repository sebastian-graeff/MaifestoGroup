”HDSSB je stranka svih Slavonaca, Baranjaca, Srijemaca, Podravaca i temeljni je cilj HDSSB-a, uz zaštitu hrvatskih nacionalnih interesa, štititi interese našega zavičaja.
Stoga danas predstavljamo naš novi slogan koji glasi – Za svoj dom!
Ovime poručujemo da brinemo i borimo se za svoju domovinu, za svoj zavičaj i za svoj dom!
Malo je toga što je toplije i svetije od pojma dom.
Nažalost, dom je danas u Hrvatskoj, a posebno u Slavoniji, pri čemu mislimo i na Baranju, Srijem i Podravinu, ugrožen i nesiguran.
Obitelji su primorane iseljavati iz svojih domova i svoje domovine u potrazi za poslom.
Nezaposlenost i socijalna nesigurnost su tolike da su obitelji na rubu egzistencije.
To se mora promijeniti!
Hrvatska je naša domovina, Slavonija je naš zavičaj, te pozivamo sve Slavonce da nam se priključe u političkoj borbi za naš zavičaj i zaštitu doma svake naše obitelji!
Nitko to neće učiniti umjesto nas samih.
Pred nama su parlamentarni izbori na koje HDSSB izlazi u koaliciji s narodom, dakle samostalno, s vrlo jasnim i nedvosmislenim stavom da želimo preuzeti odgovornost i biti dio buduće Vlade Republike Hrvatske.
Upravo u tome najvišem izvršnom tijelu donose se najvažnije odluke i Slavonija zaslužuje tamo imati svoje predstavnike i to one koji neće zaboraviti tko im je dao povjerenje, za razliku od nekih koji danas sjede u Vladi.
Smatramo da je to jedini način da naš zavičaj, Slavonija, Baranja, Srijem i Podravina, napokon krene naprijed jer smo se uvjerili da kao oporba malo toga možemo učiniti na nacionalnoj razini.
Isto tako jasno i nedvosmisleno predstavili smo našega kandidata za ministra poljoprivrede u budućoj Vladi, dr. sc. Željka Kraljička.
Resor poljoprivrede, zajedno s prehrambenom i prerađivačkom industrijom, vidimo kao stratešku odrednicu razvoja našega zavičaja.
Stoga upravo za taj resor želimo preuzeti odgovornost i nudimo konkretne mjere za oporavak i razvoj hrvatske poljoprivrede.
Ne smijemo biti samo sirovinska baza.
Ono što uzgoji slavonski poljoprivrednik, u Slavoniji se mora i preraditi u završni proizvod.
To je jamstvo razvoja i otvaranja novih radnih mjesta.
Do sada predstavljene programe ostalih političkih stranaka vidimo kao skup lijepih želja, ali bez konkretnih mjera kako to ostvariti.
Nitko od njih ne spominje reforme koje je nužno provesti.
Stoga ih smatramo potpuno nerealnima i neprovedivima.
Za razliku od njih, nudimo mjere i konkretna rješenja koja ćemo primijeniti odmah nakon parlamentarnih izbora, bez odgode.
Znamo što želimo postići i znamo kako do toga doći, što je najvažnije.
Jedna od konkretnih mjera je hitna legalizacija poljoprivrednih objekata za jednu kunu čime ćemo postići da 550 tisuća podnositelja zahtjeva za legalizaciju, poljoprivrednika i nositelja OPG-a, ne troše sredstva na legalizaciju, već na pripremu projekata za financiranje iz Programa ruralnog razvoja jer su legalni objekti preduvjet za povlačenje sredstava.
Također, izmjenama zakona vratit ćemo obiteljskim poljoprivrednim gospodarstvima prednost pri dodjeli državnog poljoprivrednog zemljišta i smanjiti cijenu zakupa istog.
Nadalje, smanjit ćemo PDV na hranu
te povezati zelenu i plavu Hrvatsku kroz izmjene Zakona o PDV-u na način da će smanjeni PDV u turizmu biti olakšica samo onima koji prepoznaju vrijednost hrvatskog prehrambenog proizvoda.
Time ćemo pokrenuti proizvodnju hrane u Slavoniji, što je od strateške važnosti.
Također, određene službe Ministarstva poljoprivrede, kabinet ministra poljoprivrede, kao i određene agencije, ustanove i javna poduzeća iz toga resora, preselit ćemo u Slavoniju odmah nakon parlamentarnih izbora.
Time ćemo približiti državnu administraciju korisnicima i ona radna mjesta koja svi mi plaćamo preseliti iz Zagreba u Slavoniju, a radi se o nekoliko tisuća radnih mjesta.
To je administrativna decentralizacija.
Na temelju znanja i iskustava iz Osječko-baranjske županije koja je najuspješnija u Republici Hrvatskoj u povlačenju sredstava iz europskih fondova, povući ćemo više sredstava iz europskih fondova za razvoj gospodarstva i poljoprivrede.
Najteže stanje u državi je upravo u Slavoniji, stoga Slavonija ne može više čekati i mora biti prioritet.
To jamči HDSSB.
Temelj našega programa još od 2005. godine je reforma lokalne i regionalne samouprave na način da ona bude jeftinija i učinkovitija za sve državljane Republike Hrvatske.
To smatramo preduvjetom gospodarskog, ali i ukupnog razvoja naše domovine.
Ni puno bogatije države od Hrvatske ne mogu financirati toliki broj jedinica lokalne i regionalne samouprave.
To mora pratiti i financijska decentralizacija jer je nedopustivo da se s više od 96% javnoga novca upravlja iz jednoga centra.
Tražimo samo da ono što je zarađeno u Slavoniji, u Slavoniju bude i uloženo.
Već u sljedećoj školskoj godini udžbenici za sve učenike osnovnih škola bit će besplatni.
Osnovna škola je obvezna i država mora osigurati sve tehničke preduvjete za obrazovanje, a to su i udžbenici.
Danas imamo apsurdnu situaciju da su udžbenici besplatni u bogatijim sredinama, poput Zagreba, a roditelji plaćaju nerealno visoku cijenu udžbenika u siromašnijim sredinama.
Također, minimalna plaća u Republici Hrvatskoj mora biti 50% prosječne plaće, a ne 33% kao što je sada, zaključuje se u priopćenju koje potpisuje glasnogovornik HDSSB-a Karlo Šatvar, dipl. iur., v.r.
