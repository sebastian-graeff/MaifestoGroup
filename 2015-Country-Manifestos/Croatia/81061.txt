<No title information>
SAŽETAK
GLAVNI IZAZOVI
GOSPODARSKI RAST, ODRŽIVI RAZVOJ I ZAPOŠLJAVANJE
Hrvatice i Hrvati, poštovani građani Republike Hrvatske, pred nama su parlamentarni izbori, prošle su četiri godine Kukuriku vlade, a Hrvatska je i dalje, nažalost, u vrlo teškoj gospodarskoj i socijalnoj krizi i to unatoč gospodarskom oporavku gotovo svih zemalja Europske unije nakon šest godina recesije. Taj je mandat obilježen masovnim gubitkom radnih mjesta, rekordnom nezaposlenošću, egzodusom Hrvata, deficitom, eksplozijom javnoga duga i broja blokiranih građana, padom životnog standarda, ali i aktualnom migrantskom krizom.
Članstvo u Europskoj uniji Kukuriku vlada nije znala iskoristiti, pa hrvatski građani nisu niti osjetili ikakav boljitak. Primjerice, iz EU fondova do kraja 2014. Hrvatska je povukla svega 48,1% sredstava, a slično je i ove godine: od planiranih 7 milijardi kuna, do rujna 2015. nije povučena ni polovica novca koje nam stoji na raspolaganju. Tako je Hrvatska, zahvaljujući neučinkovitosti ove vlade na odlasku, u dvije godine članstva više novca uplatila u Europsku uniju, nego što je iz nje povukla. Na taj je način naša zemlja, paradoksalno, financirala razvijene države zapadne Europe.
Kriza je generirala apatiju, osjećaj besperspektivnosti zavladao je u svim društvenim slojevima. Jedna od najugroženijih skupina naši su sugrađani s blokiranim računima. Njih više od 320.000 sa svojim obiteljima živi na samom rubu egzistencije.
Stopa nezaposlenosti jedna je od najvećih u EU - 2014. iznosila je 17,3%. I pad zaposlenosti bilježi neslavni rekord - danas u Hrvatskoj radi oko 100.000 ljudi manje nego 2011. godine. U potrazi za poslom i dostojanstvenim životom, u četiri se godine iselilo više od 100.000 Hrvata, najviše onih mladih, s fakultetskim diplomama. Izraženo u brojkama, iseljavanje visokoobrazovanih poraslo je za 33%, što ozbiljno oslabljuje intelektualne potencijale naše zemlje, ali i ugrožava njenu demografsku opstojnost.
Siva ekonomija u Hrvatskoj 2014. iznosila je 28% službenog BDP-a, što je za 10% više od prosjeka u Europi. Tome je itekako pridonijela ova vlada na odlasku koja nije znala - a niti htjela - na pravedan način raspodijeliti porezno opterećenje.
Zbog visine deficita, EU nad Hrvatskom provodi postupak nadzora prekomjernog deficita. Prošle je godine država potrošila čak 18,8 milijardi kuna više nego što je zaradila, zbog čega je i eksplodirao javni dug: ova nas je vlada zadužila za gotovo 100 milijardi kuna u samo četiri godine svog mandata, dok su sve prijašnje vlade, u 20 godina, zadužile Hrvatsku za 212 milijardi. Svaki naš sugrađanin, u prosjeku, danas na svojim leđima nosi breme od gotovo 10.000 eura javnog duga!
Javni dug RH danas iznosi blizu 90% BDP-a. Procjena je da će u 2016. narasti na 93,9%, a ako nastavi tom brzinom - Hrvatskoj ozbiljno prijete dužničko ropstvo i grčki scenarij.
Ali unatoč tom rekordnom zaduživanju, gospodarska aktivnost - umjesto da znatno raste - pala je u zadnje tri godine za oko 3,5%. Najgori je to rezultat od svih post-tranzicijskih zemalja, s kojima bi se Hrvatska objektivno mogla i morala uspoređivati. Dok je naša zemlja ekonomski nazadovala, Bugarska je u istom razdoblju narasla za 3,3%, Slovačka 5,5%, Rumunjska i Poljska 7%, Litva i Estonija po 10%, a Latvija za gotovo 12%.
Koliko nas je nesposobna Kukuriku vlast unazadila, zorno svjedoči još jedan pokazatelj Europske komisije - indeks digitalizacije gospodarstva i društva. Prema njemu, Hrvatska je danas na 24. mjestu u EU, na koje je pala s 22. mjesta na kojem se nalazila kad je ušla u Uniju. U kategoriji povezanosti internetom Hrvatska pak tavori na posljednjem, 28. mjestu! Ukupno gledajući, hrvatski građani imaju jedan od najsporijih i najskupljih pristupa internetskim uslugama u EU.
Unatoč tako alarmantnim rezultatima, Vlada je mjesec dana prije raspuštanja Hrvatskog sabora donijela niz stihijskih i populističkih mjera kako bi novcem svih građana - većinom osiromašenih - za sebe pokušala kupiti dio glasova. Time će dodatno opteretiti ionako dramatično visok deficit i javni dug.
Uvjeti poslovanja u Hrvatskoj izrazito su nepovoljni te kao takvi onemogućavaju istinski rast gospodarstva. Mnogobrojni su propisi zastarjeli, a javna je uprava - prema međunarodnim standardima - spora i neučinkovita te nagrižena lošom koordinacijom i paralelnim strukturama, što dodatno umanjuje konkurentnost naših izvoznika i poduzetnika.
Osim navedenih pokazatelja, ova je vlada iskazala i posvemašnje neznanje, potpunu nesposobnost upravljanja i bezidejnost, uslijed čega će - na veliku štetu svih građana - razdoblje od početka 2012. do kraja 2015. u hrvatskoj povijesti biti označeno kao IZGUBLJENE GODINE. Godine koje su obilježili Kukuriku neuspjesi, obmane, partijska uhljebljivanja, ozračje obračuna, izostanak političkog dijaloga, ali i bilo kakvog plana i programa te odlučnosti da se stanje promijeni na bolje - pokušaji su to rušenja temeljnih vrijednosti moderne hrvatske države.
Najteže godine Domovinskoga rata trenutačna je vlast nazivala „mračnim devedesetima“. Premijer na odlasku Hrvatsku je optuživao da je kriva za rat jer je „smanjila prava Srbima“. U teritorijalnom sporu s Bosnom i Hercegovinom, za Mali i Veliki škoj u Neumskom zaljevu tvrdio je da su „samo dva kamena“. Domovinski je rat nazivao „građanskim“, a hrvatsku državu „slučajnom“. Svađao nas je s civiliziranom Europom radi zaštite udbaških zločinaca. U Vukovaru, mjestu najstrašnijeg zločina nad Hrvatima, pod okriljem mraka nasilno je i protuzakonito uvodio ćirilicu, a za vukovarske branitelje tvrdio da su „sramota“.
Hrvatski su građani - između ostalog i  referendumom o ustavnoj definiciji braka  - jasno dali do znanja što misle o tim  pokušajima rušenja temeljnih vrijednosti i  relativizacije suvremene povijesti. Služiti svom  narodu može samo onaj tko neizmjerno cijeni  svakog čovjeka, štiti svaki pedalj hrvatske  zemlje i poštuje svaku hrvatsku žrtvu.
S druge strane, ohrabruje i spoznaja o zrelosti hrvatskog društva, suočenog s mnogim gospodarsko-socijalnim izazovima: spremnost je naših građana na promjene velika. Na sreću, Hrvatska ima goleme potencijale - treba ih samo početi pravilno koristiti. A za to su potrebni snažni iskoraci i snažno vodstvo. I vizija.
Konceptom socijalno-tržišne ekonomije i gospodarskim oporavkom - koji ćemo pokrenuti kapitalnim investicijama uz sufinanciranje iz EU fondova - stvorit ćemo okruženje koje otvara poslovne mogućnosti obrtnicima, poduzetnicima i gospodarstvenicima, što će rezultirati otvaranjem novih radnih mjesta te povećanjem plaća i mirovina.
Time ćemo započeti novi životni ciklus u razvoju moderne hrvatske države. Hrvatske u kojoj će svaki građanin imati sigurno radno mjesto i koju nitko neće morati napustiti kako bi si osigurao egzistenciju.
Pozivam Vas da na taj put krenemo zajedno kako bismo sutra živjeli u gospodarski snažnoj i socijalno pravednoj Hrvatskoj, zemlji blagostanja i dostojanstvenog života, zemlji zadovoljnih i sretnih ljudi.
1. GOSPODARSKI RAST I RAZVOJ
Razvoj hrvatskoga gospodarstva moguć je samo zajedništvom i maksimalno mogućim stupnjem konsenzusa
te donošenjem odluka na načelima suradnje i partnerstva države i svih sudionika,
stavljanjem u prvi plan razvojnih potreba poduzetnika, obrtnika,
poljoprivrednika
i izvoznika,
stavljanjem u funkciju neiskorištenih i zapuštenih prirodnih i gospodarskih potencijala,
uspostavom učinkovitog pravosuđa
i građanima pristupačne javne uprave
te društvenom solidarnošću
i socijalnom osjetljivošću.
Provedbom našega gospodarskog programa znatno će se povećati broj radnih mjesta,
poboljšati životni standard građana,
smanjiti siromaštvo
i osnažiti srednji sloj koji zadnjih godina potpuno nestaje.
Naša vizija budućeg poslovnog okruženja u Hrvatskoj proizlazi iz primjera najboljih praksi i modela socijalno-tržišne ekonomije u Europi i svijetu.
Kroz socijalno-tržišni koncept privatni će se sektor afirmirati kao ključni nositelj ekonomskog razvoja zemlje.
Posebna će se pozornost pritom posvetiti potpori i razvoju poduzetništva, obrta
i poljoprivrede kao najjačem pokretačkom potencijalu gospodarskog oporavka Hrvatske.
SNAŽNO PODUZETNIŠTVO I OBRTI
Jačanje poduzetništva i obrta, od tradicijskih preko turističkih i poljoprivrednih pa sve do visokotehnoloških, poduprijet ćemo pojednostavljenjem pravila poslovanja, smanjenjem birokracije i poreznim olakšicama.
Promovirat ćemo i financijski stimulirati povezivanje i umrežavanje hrvatskih proizvođača po regijama i djelatnostima radi povećanja konkurentnosti na domaćem i međunarodnom tržištu te
očuvanja postojećih radnih mjesta i stvaranja novih.
Zajedništvom svih raznolikosti Hrvatske otvorit ćemo nove tržišne prilike i potaknuti realizaciju proizvodnih potencijala.
Poticat ćemo razvoj originalnih hrvatskih proizvoda, hrvatskog dizajna te inovativnih rješenja.
Poreznim olakšicama, bespovratnim sredstvima, povoljnim izvorima financiranja i novim financijskim instrumentima stimulirat ćemo otvaranje i razvoj poduzeća i obrta u cijeloj Hrvatskoj,
a posebno u manje razvijenim regijama odnosno u ruralnom području, ratom stradalim područjima, brdsko-planinskim područjima i na otocima.
Stvorit ćemo novu kartu regionalnih potpora jer samo ujednačeno razvijena Hrvatska može biti garancija kvalitetne i uspješne budućnosti.
U suradnji s poduzetnicima i obrtnicima razvit ćemo transparentne modele njihovog sudjelovanja u postupcima javne nabave.
Slijedit ćemo europske trendove i koristeći najbolje prakse osigurati veću zastupljenost domaćih proizvoda i usluga u javnim nabavama.
STABILAN POREZNI SUSTAV I MONETARNA POLITIKA
Porezni sustav u Hrvatskoj zahtijeva temeljitu reformu jer počiva na izuzetno velikim davanjima poduzetnika, prevelikom oporezivanju rada i troškovima državne administracije.
Reforma poreznog sustava temeljit će se na znatnom smanjenju parafiskalnih nameta,
pojednostavljivanju i smanjenju poreza
te poreznoj stabilnosti i sigurnosti.
Pravednost u oporezivanju osigurat ćemo tako da obveznici poreze plaćaju sukladno svojoj ekonomskoj snazi.
Građane s najnižim primanjima dodatno ćemo porezno rasteretiti kako bismo im omogućili dostojan život od njihovog rada.
Promjenama u poreznom sustavu osigurat ćemo pretpostavke za rasterećenje poduzetnika i obrtnika te povećanje investicija, a samim time i za razvoj gospodarstva.
Pokretanjem domaće proizvodnje,
povećanjem zaposlenosti
i postizanjem optimalnih stopa ekonomskog rasta
u prve dvije godine mandata ostvarit ćemo mogućnosti za smanjenje opće stope PDV-a.
Porezna uprava postat će politički neovisna institucija, istinski servis građana i poduzetnika te istodobno i bespoštedni borac protiv poreznih prijevara.
Monetarna politika integralan je dio ukupne ekonomske politike.
Njen je doprinos gospodarskom razvoju zemlje neophodan.
Glavne značajke monetarne politike u Hrvatskoj u zadnja dva desetljeća upućuju na nužnu promjenu stava i prioriteta djelovanja Hrvatske narodne banke kao središnje monetarne vlasti.
Od Hrvatske narodne banke očekujemo da djelovanje maksimalno koordinira s ostalim tijelima državne vlasti, posebice s Vladom Republike Hrvatske i Ministarstvom financija, što do sada često nije bio slučaj.
Inzistirat ćemo na konstruktivnoj ulozi i znatno većem doprinosu Hrvatske narodne banke u rješavanju žarišnih problema, nastalih dijelom i uslijed devijacija u funkcioniranju monetarnog sustava.
POTICAJNO POSLOVNO OKRUŽENJE
Pozitivno, sigurno i stabilno poslovno okruženje jedan je od osnovnih preduvjeta za odluku poduzetnika o pokretanju poslovanja u Hrvatskoj.
Pojednostavnit ćemo zakonodavni okvir i postupke te osigurati poduzetnicima brzu i učinkovitu uslugu.
Na početku mandata uspostavit ćemo informacijsko i procesno središte, mjesto na kojem će poduzetnici dobiti sve odgovore potrebne za pokretanje ili proširenje poslovanja i rješavanje problema s kojima se susreću.
Prekinut ćemo dosadašnju praksu preusmjeravanja poduzetnika i građana od vrata do vrata.
Naše su prioritetne mjere stvaranje poticajnog okruženja i uklanjanje birokratskih prepreka,
uvođenje jasnih pravila na tržištu,
zaštita vjerovnika provedbom zakona i uredbi kojima se reguliraju rokovi plaćanja
te smanjenje i ukidanje parafiskalnih nameta.
Građanima i poduzećima pružat će se cjelovite i integrirane usluge koje neće dodatno trošiti njihovo vrijeme i novac.
Pojednostavnit ćemo sustav prijave povrata PDV-a,
kao i sustav poslovanja poduzeća s Poreznom upravom, Carinskom upravom i drugim državnim institucijama.
Uspostavit ćemo kulturu istinskog dijaloga i uvažavanja između poslovnih subjekata i države
te osigurati bolju i učinkovitu suradnju državnih tijela, Hrvatske gospodarske komore i Hrvatske obrtničke komore sa strukovnim organizacijama i institucijama u pripremi mjera i aktivnosti usmjerenih na poticanje gospodarstva i poduzetništva.
Aktivno ćemo poticati sustavno povezivanje gospodarskih subjekata u proizvodnji i razvoju usluga visoke dodane vrijednosti.
Poticat ćemo razvoj novih tehnologija te ulaganje u istraživanje jer u tom su području znatne mogućnosti za rast i konkurentnost hrvatskih poduzeća.
Neiskorištene vojne i ostale nekretnine u vlasništvu države stavit ćemo u funkciju gospodarstva, prvenstveno kroz modele prava građenja, dugoročnih koncesija i javnoprivatnog partnerstva.
Neriješeni imovinsko-pravni odnosi jedna su od najvećih prepreka ulaganjima i realizaciji projekata.
Pokrenut ćemo poseban program i uskladiti zemljišno-knjižno i katastarsko stanje te urediti vlasničke odnose.
Smanjit ćemo trajanje i broj postupaka potrebnih za izdavanje svih dozvola vezanih za gradnju, kojih je sada 21 i za čije je izdavanje potrebno više od šest mjeseci te ubrzati proces upisa vlasništva u zemljišne knjige.
Sprječavanje sive ekonomije i „rada na crno“,
zaštita potrošača,
zaštita svih oblika vlasništva,
kontrola kvalitete hrane,
zaštita okoliša
te pravilna provedba ugovora javne nabave postat će glavne zadaće državnoga nadzora.
INVESTICIJE
Investicije su ključni čimbenik ekonomskog rasta i razvoja.
Hrvatska će postati najprivlačnijom zemljom za izravna domaća i strana ulaganja u skupini tranzicijskih europskih zemalja te će na međunarodnoj razini biti prepoznata kao inovativna, perspektivna i otvorena zemlja sa stabilnim pravnim okruženjem.
Glavni uzrok velikoga pada investicija u Hrvatskoj nije samo manjak izvora financiranja, nego i nedostatak dobro strukturiranih projekata i poticajnog okruženja.
Izradit ćemo katalog investicija za cijelu Hrvatsku s popisom troškova ulaganja, dozvola koje je potrebno ishoditi te poticaja koji se daju za realizaciju projekata.
To će biti najbolja pozivnica i vodič domaćim i inozemnim privatnim investitorima.
Prostor za povećanje domaćih i inozemnih privatnih investicija omogućit ćemo vjerodostojnijim ekonomskim okvirom,
stvaranjem prijateljskog poslovnog okruženja
i daljnjim jačanjem institucionalne i prometne infrastrukture.
Posebnu pozornost posvetit ćemo poreznom rasterećenju investicija.
Investicijski potencijal države bit će usmjeren ka stvaranju preduvjeta za ravnomjerni razvoj svih krajeva naše zemlje
kroz kapitalne strateške projekte poput Pelješkog mosta,
navodnjavanja Slavonije,
izgradnje željezničkih pruga te morskih, riječnih i zračnih luka.
Sufinanciranje strateških projekata Republike Hrvatske osigurat ćemo iz fondova Europske unije.
BOLJE KORIŠTENJE EU FONDOVA
Uspješno ćemo koristiti europske fondove.
Svaki raspoloživi euro iz europskih fondova iskoristit ćemo za brzi i učinkoviti razvoj Hrvatske.
Ojačat ćemo administrativne kapacitete države za bolju pripremu i provedbu projekata na nacionalnoj, regionalnoj i lokalnoj razini.
Redefinirat ćemo prioritete za sufinanciranje iz fondova EU kako bi sredstva bila usmjerena prema nužnim razvojnim investicijama.
Uspostavit ćemo potpunu koordinaciju i suradnju svih državnih i javnih tijela uključenih u povlačenje i korištenje EU sredstava,
kao i sustav kontinuiranog obrazovanja državnih i javnih službenika koji ćemo otvoriti svim zainteresiranim građanima i krajnjim korisnicima.
U suradnji s općinama, gradovima i županijama osnovat ćemo informativne kontakt urede s ciljem pružanja informacija o izvorima financiranja te EU natječajima.
Redizajnirat ćemo Fond za sufinanciranje provedbe projekata koji se financiraju iz EU fondova za gradove, općine i županije, proširiti ga i na poduzetnike, obrtnike i neprofitne organizacije te osigurati njegovu funkcionalnost, a financiranje proširiti i na troškove vezane uz pripremu projekata.
GENERATORI BUDUĆEGA RASTA
Generatori budućega rasta na kojima ćemo strateški i sustavno raditi sljedeći su:
revitalizacija poljoprivrede i ruralnih krajeva,
brojni neiskorišteni turistički potencijali,
energetika,
održivi razvoj
i zaštita okoliša,
prometna infrastruktura,
reindustrijalizacija,
ulaganje u obrazovanje i znanost,
inovacije i digitalizacija.
POLJOPRIVREDA
Poljoprivreda, koja u Hrvatskoj već godinama propada, od svih gospodarskih grana ima najveći potencijal rasta zbog velikih neiskorištenih resursa.
Razvijeno hrvatsko selo jedan je od ključnih čimbenika gospodarskog razvoja.
Poljoprivreda može osigurati prehrambenu neovisnost Hrvatske te pridonijeti i energetskoj neovisnosti.
Hrvatsko selo ima goleme potencijale koji su danas, nažalost, nedovoljno iskorišteni, kako u smislu poljoprivredne proizvodnje i uzgoja stoke, tako i u razvoju eko i etno turističkih potencijala.
Naša je vizija poboljšati ekonomske prilike i izgraditi bolje uvjete za život u ruralnim područjima
te promicati održivost i povećanje produktivnosti poljoprivredne proizvodnje.
Pokrenut ćemo razvoj malih obiteljskih poljoprivrednih gospodarstava
te ih kroz proizvođačke organizacije i poljoprivredne centre povezati sa znanstvenicima i ostalim stručnjacima koji će im pomoći u unaprjeđenju proizvoda i tehnologija.
Reprogramirat ćemo postojeća zaduženja i omogućiti poljoprivrednicima odgodu otplate i bolje kreditne uvjete uz duže vrijeme otplate kako bi uspješno nastavili poslovanje.
Kvalitetnim mjerama i povoljnim izvorima financiranja pomoći ćemo našim ribarima i proizvođačima te udvostručiti proizvodne kapacitete i prihode u akvakulturi.
TURIZAM
Razvijat ćemo turizam u cijeloj Hrvatskoj te poticati integrirani razvoj i ulaganja u kulturnu i povijesnu baštinu, tradicijske obrte i zanate te ostalu turističku infrastrukturu potrebnu za poboljšanje kvalitete i veću atraktivnost turističkih proizvoda i usluga s ciljem izgradnje jakog turizma tijekom cijele godine.
Poticat ćemo turistički razvoj kontinentalnog dijela Hrvatske, koji je neopravdano zapostavljen.
Želimo da turisti vide i osjete ljepote svih krajeva Hrvatske koji imaju velike turističke potencijale, osobito za razvoj posebnih oblika turizma, ponajprije zdravstvenog, lovnog, nautičkog, pustolovnog i ruralnog turizma.
U cilju razvoja zdravstvenog turizma osuvremenit ćemo i izgraditi dijagnostičke i terapijske centre, podići kvalitetu smještajnih kapaciteta te potaknuti ulaganja u uređenje i izgradnju zabavnih sadržaja.
Kako bismo potaknuli investicije u turističke objekte, uklonit ćemo postojeće zakonske prepreke.
Kad su u pitanju ruralni i planinski turizam, osigurat ćemo jednostavnije uvjete za razvoj seoskih domaćinstava uz pružanje pomoći u korištenju sredstava iz Europskog fonda za ruralni razvoj i ostalih izvora financiranja.
Domaćinstvima ćemo omogućiti povremeno pružanje usluga pripremanja i posluživanja hrane uz pojednostavljene minimalne tehničke uvjete.
Kvalitetu usluga povećat ćemo prilagodbom postojećeg sustava formalnog obrazovanja s aktualnim potrebama turističkog gospodarstva i turističkih organizacija.
ENERGETIKA
Energetski sektor jedan je od najvažnijih prostora za nove investicije i pokretača ukupnog gospodarstva.
Ostvarit ćemo glavne ciljeve naše energetske politike - sigurnost opskrbe i konkurentnost cijena energije.
Maksimalno ćemo iskoristiti domaće izvore energije - uključujući konvencionalna i nekonvencionalna fosilna goriva s niskom razinom emisije te obnovljive izvore energije -
i smanjiti nepotrebna regulatorna opterećenja za subjekte koji su spremni investirati.
Omogućit ćemo funkcionalno tržište kojim se dostavlja sigurna, konkurentna i održiva energija.
Svojim ćemo inicijativama pridonijeti smanjenju cijena energije te time i pomoći razvoju industrije.
Ojačat ćemo energetsku učinkovitost uz pomoć kogeneracije, modernizacije centraliziranih toplinskih sustava i veće upotrebe čišćega javnog prijevoza te sustavnim programima financiranja energetske obnove obiteljskih kuća te javnih i stambenih zgrada.
Napravit ćemo velik razvojni pomak u ekološki prihvatljivim i troškovno isplativim energetskim inovacijama i istraživanju, što je ključno za konkurentnost Hrvatske.
Izgradit ćemo hidroelektrane na rijekama s energetskim potencijalom, kao dio višenamjenskih projekata koji će osim proizvodnje električne energije obuhvatiti i uređenje zaobalja radi zaštite od poplava, iskorištavanje vode u svrhu opskrbe vodom za piće i navodnjavanja okolnog zemljišta te uključivanje okoliša energetskog objekta u razvoj novih turističkih sadržaja.
Osigurat ćemo primjenu najnovijih rješenja naprednih energetskih mreža,
restrukturirat ćemo energetske kompanije u državnom vlasništvu,
razvijati nove centralizirane toplinske sustave,
unaprijedit ćemo sigurnost opskrbe naftom i naftnim derivatima
te realizirati ključne infrastrukturne projekte na području plinskog gospodarstva.
ZAŠTITA OKOLIŠA I ODRŽIVI RAZVOJ
Hrvatska je zemlja s brojnim prirodnim i kulturnim bogatstvima i razvoj mora temeljiti na njihovom očuvanju.
Zaštita okoliša i prirode te očuvanje prostora temelj su održivoga gospodarskog razvoja.
Uspostavit ćemo učinkovit sustav gospodarenja otpadom.
U Hrvatskoj će se godišnje sakupiti više od 350.000 tona goriva iz otpada.
Izgradnjom energana za završnu obradu otpada povećat će se hrvatska energetska sigurnost, a angažiranjem građevinskog sektora otvorit će se nova radna mjesta.
Posebnu pozornost posvetit ćemo sustavu gospodarenja opasnim otpadom.
Sustav posebnih kategorija otpada u zadnje je vrijeme potpuno zapostavljen.
Ponovno ćemo staviti težište na nj kako bi se vratila izgubljena radna mjesta i potaknulo stvaranje novih.
Sanirat ćemo „crne točke“ nastale dugotrajnim i neprimjerenim gospodarenjem uglavnom tehnološkim otpadom.
Izmijenit ćemo postupak izdavanja dozvola za gospodarenje otpadom koji je izrazito složen, nejasan i nedorečen, uz uvođenje elektroničkog izdavanja dozvola.
Intenzivirat ćemo prekograničnu suradnju u zaštiti klime, okoliša i prirode jer okoliš ne poznaje granice.
PROMET
Potpuna prometna integriranost i učinkovita povezanost Hrvatske s europskim prostorima od presudne je važnosti za razvoj našeg društva i gospodarstva.
Naš je cilj Hrvatsku pozicionirati kao prometni most između Europe i svijeta.
Započet ćemo stoga novi investicijski ciklus ulaganjima u prometnu infrastrukturu, što će pokrenuti i građevinski sektor.
Dovršit ćemo započetu izgradnju infrastrukture u hrvatskim lukama, nakon čega ćemo znatna ulaganja usmjeriti u lučku suprastrukturu, opremu i sustave upravljanja.
Modernizacija i europeizacija željezničkog prometa učinit će Hrvatsku atraktivnim prometnim odredištem.
Korištenjem europskih fondova pokrenut ćemo novi investicijski ciklus ulaganja u željeznice.
Dovršit ćemo izgradnju autocestovne mreže,
pokrenuti investicije u lukama na unutarnjim vodama
te uložiti u snažne, inteligentne i interoperabilne tehnologije, a i tu ćemo veliki dio sredstava za izgradnju infrastrukture osigurati iz EU fondova.
REINDUSTRIJALIZACIJA
Dobra prometna povezanost, cjenovno prihvatljive i dostupne sirovine i energija, obrazovana radna snaga te povoljni izvori financiranja ključni su za revitalizaciju hrvatske industrije.
Industrija je osnova za veći dio stvaranja vrijednosti u gospodarstvu jer svako radno mjesto u industriji stvara otprilike dva dodatna radna mjesta u sektorima nabave i usluga.
Poticajnim mjerama uklonit ćemo prepreke razvoju industrije, kao što su nedostatak ulaganja u istraživanje, visoka cijena energije, birokracija, poteškoće u pristupu sredstvima financiranja i nedovoljna povezanost s obrazovnim sustavom i znanošću.
Industrijski preporod Hrvatske temeljit ćemo na tehnološkim, poslovnim i socijalnim inovacijama.
Zajedno ćemo stvoriti nova tržišta za inovativne proizvode i usluge,
nove poslovne modele
te kreativne poduzetnike i poduzeća.
Domaću proizvodnju štitit ćemo uvođenjem pojačanih kontrola uvoznih proizvoda loše kvalitete
i provedbom aktivne protudampinške politike.
Povećat ćemo udio hrvatskih proizvoda u javnim nabavama.
Omogućit ćemo inovativnim tvrtkama da inovacije provedu i testiraju u Hrvatskoj.
Znatnu pozornost u obnovi i razvoju posvetit ćemo građevinskoj, drvnoj, prehrambenoprerađivačkoj i kemijskoj industriji, kao i industriji gume i plastike, tekstila, kože i obuće, metaloprerađivačkoj, farmaceutskoj, elektroindustriji, konkurentnosti domaćeg pomorstva, maloj brodogradnji, vojnoj i automobilskoj industriji, informacijskim i komunikacijskim tehnologijama.
INOVACIJE
Razvoj industrije, poljoprivrede, turizma i poduzetništva općenito temeljit ćemo na inovacijama i modernizaciji.
Povećat ćemo ulaganja u znanost, istraživanje i razvoj temeljeno na snažnom povezivanju znanosti i gospodarstva.
Uklonit ćemo prepreke inovacijama, poput skupog patentiranja, rascjepkanog tržišta, sporog utvrđivanja normi i manjka vještina, koje trenutačno sprječavaju brz prijenos ideja na tržište.
Provest ćemo sustavan razvoj inovacijske infrastrukture s naglaskom na centre kompetencija kako bi se snažnije povezali znanstveno-istraživački i gospodarski sektor.
DIGITALIZACIJA
Izrazito važan element gospodarskog  i društvenog razvoja sveobuhvatna je  digitalizacija Hrvatske kroz obrazovanje,
poticanje gospodarstva utemeljenog na  digitalnim tehnologijama
i modernizaciju  državne uprave.
Živimo u digitalnom dobu i Hrvatska mora uhvatiti korak s razvijenim zemljama.
Krajnji je cilj digitalizacije povećanje konkurentnosti gospodarstva
i učinkovitosti javne uprave,
otvaranje radnih mjesta,
smanjenje negativnih utjecaja na okoliš
i  veća dobrobit za građane kroz sveopće  transformacijske učinke digitalnih tehnologija.
Snažno ćemo se usredotočiti na digitalizaciju  društva i države kao ključne poluge razvoja, što  će se postići cjelovitom provedbom Digitalne agende za Hrvatsku kao integralnog dijela  Digitalne agende za Europu, s ciljem poticanja  održivog, pametnog i uključivog razvoja  gospodarstva.
Uvođenjem brzog, širokopojasnog pristupa  internetu kao temelja digitalizacije Hrvatske,  dostupnog i cjenovno prihvatljivog svim našim  građanima, omogućit ćemo ravnomjeran  gospodarski i socijalno uključiv razvoj svih  krajeva Hrvatske.
Na taj način osigurat ćemo  sveobuhvatno poboljšanje dostupnosti  informacija i usluga kako svim građanima, tako i  poduzetnicima.
Uspostavom središnjeg administrativnoga  državnog tijela za digitalizaciju i kreiranjem  središnjega državnog informacijskog sustava te  izgradnjom podatkovnih centara objedinit će  se svi resursi, podaci i procesi pod kontrolom  i u vlasništvu države te specijaliziranih tvrtki  u državnom vlasništvu.
Takva potpuno  digitalizirana, sigurna i međusobno povezana,  transparentna i prema građanima otvorena  javna uprava postat će istinski servis građanima  i poduzetnicima, a ujedno i jedan od ključnih  instrumenata borbe protiv korupcije i  organiziranog kriminala.
2. ZAPOŠLJAVANJE
Svatko ima pravo na rad i slobodu rada, a svaki zaposleni ima pravo na zaradu kojom može osigurati sebi i obitelji dostojanstven život.
Jedan od prioriteta našega gospodarskog programa i ishodište svih naših reformskih poteza jest rješavanje problema visoke nezaposlenosti.
Naši strateški dokumenti i na njima utemeljeni provedbeni planovi vide ravnomjeran razvoj svih krajeva Hrvatske u sinergijskom učinku reformi, dodatnoj afirmaciji komparativnih prednosti te aktivaciji do sada zapuštenih intelektualnih i kapitalnih potencijala.
Provedba našeg programa u četverogodišnjem razdoblju rezultirat će otvaranjem više od 100.000 radnih mjesta.
Generatori novog zapošljavanja proizaći će iz kombinacije privatne inicijative i institucionalne potpore te realizacije projekata, osobito u sektorima malog i srednjeg poduzetništva, poljoprivrede, turizma, industrije te informacijsko-komunikacijskih tehnologija.
Aktivnosti usmjerene k inovacijama, modernizaciji, digitalizaciji i promjenama u sustavu obrazovanja dat će dodatan impuls svim segmentima gospodarstva u stvaranju radnih mjesta, a naše ljude učiniti konkurentnijima na tržištu rada.
Programi poticanja i financiranja poduzetničkih projekata, uključujući olakšice i poticaje za rizični kapital - koji su utvrđeni prema najboljoj svjetskoj praksi - start up tvrtke u svim sektorima, a posebno u sektoru informacijsko-komunikacijskih tehnologija,
izgradnja širokopojasnih mreža nove generacije za pristup Internetu,
inovacije i izvoz
rezultirat će s više od 25.000 novih radnih mjesta među malim i srednjim poduzetnicima.
Novi koncept razvoja poljoprivredne proizvodnje i povezivanje poljoprivrednih gospodarstava sa znanstvenicima uz dobro usmjeren sustav poticaja i stabilnu dugoročnu poljoprivrednu politiku rezultirat će povećanjem proizvodnje i ostvarenog dohotka po gospodarstvu.
Biti poljoprivrednik u Hrvatskoj postat će isplativo i privlačno i mladim ljudima,
čime će se stvoriti više od 40.000 radnih mjesta.
Osim toga, unaprjeđenjem gospodarenja šumskim bogatstvom (korištenje zapuštenih površina, redefiniranje prioriteta opskrbe, sprječavanje ilegalne sječe) u tom će se sektoru i povezanim industrijama otvoriti najmanje 5.000 radnih mjesta.
Održivom reindustrijalizacijom Hrvatske vratit ćemo sjaj domaćoj proizvodnji, kvalitetno pozicionirati proizvode na međunarodnom tržištu i učiniti ih prepoznatljivima
te tako povećanjem konkurentnosti izvoza stvoriti više od 25.000 novih radnih mjesta.
Naši planovi u sektoru turizma usmjereni su na poticanje rasta i kvalitete smještajnih kapaciteta
te rasta vrijednosti izvanpansionske ponude,
kao i produljenje sezone kroz projekte iz područja kongresnog i zdravstvenog turizma.
Navedeni projekti, uz institucionalnu potporu i konkretne mjere u stvaranju lanca koji čine poljoprivredna proizvodnja, prehrambena industrija i turistički sektor, omogućit će povećanje doprinosa turizma i pratećih djelatnosti gospodarskom rastu
te rezultirati stvaranjem više od 5.000 novih radnih mjesta.
Osigurat ćemo učinkovito, razvijeno i uređeno tržište rada, u kojem svaki pojedinac može ostvariti svoje pune potencijale, osigurati dostojan rad i aktivno starenje, uvažavajući potrebe osoba koje su u nepovoljnom položaju na tržištu rada i regionalne razlike.
U segmentu tržišta rada i radnog zakonodavstva ponovno ćemo uspostaviti kvalitetan dijalog sa svim socijalnim partnerima, s obzirom na to da je on u zadnje četiri godine na vrlo niskim razinama.
U nekim je segmentima gotovo potpuno zanemaren ili nekorišten, što dovodi do stanja opće nesigurnosti i na tržištu rada i u društvu općenito.
Gradit ćemo socijalno odgovorno društvo u kojem će se istinski cijeniti dostojanstvo rada i radnika.
U Hrvatskoj se moraju poštivati ustavna određenja pravne i socijalne države koja će vrednovati pošteni rad.
3.   ZDRAVSTVO I SOCIJALNA   OSJETLJIVOST
ZDRAVSTVO
Zdravstveni sustav zajednička je i solidarna  stečevina svih građana Hrvatske.
Njegova  je uloga osigurati potpunu zdravstvenu  sigurnost svih građana te biti izvorom zdravlja  i produktivnosti.
Zdravstveni sustav mora biti jednake kvalitete u cijeloj Hrvatskoj i osigurati  pravodobni tretman za svakog pacijenta  na primjerenoj razini zdravstvene zaštite uz  održivo financiranje.
Podržavamo obvezni sustav javne zdravstvene  zaštite kao univerzalan i jednakopravan.
Osigurat ćemo povećanje financijskih  sredstava za neposrednu zdravstvenu zaštitu.
Uz obvezno osiguranje koje pokriva točno  definirani opseg zdravstvenih usluga i rokove u  kojima ih osiguranik mora dobiti,
otvorit će se prostor osiguravajućim društvima za dodatno  zdravstveno osiguranje.
Imamo djelotvorna rješenja i mjere za  unaprjeđenje rada zdravstvenih ustanova,  sustavno smanjenje nepotrebnih troškova uz  povećanje autonomije pružatelja zdravstvenih  usluga te višu kvalitetu pruženih usluga.
Unaprijedit ćemo mrežu bolnica, obnoviti ih i  modernizirati opremu.
Decentralizirat ćemo sustav i radi poboljšanja njihove učinkovitosti  bolnice vratiti na upravljanje županijama  i gradovima.
Provest ćemo postupak  standardizacije i objedinjavanja mreže hitne  medicinske pomoći na cijelom području  Hrvatske.
Proaktivnim stimulirajućim mjerama - od  financijskih preko edukacijskih do mjera za  rješavanje stambenog pitanja - zaustavit  ćemo daljnji odljev zdravstvenih djelatnika u  inozemstvo.
SOCIJALNA OSJETLJIVOST
Poboljšanje kvalitete sveukupne skrbi za  stanovništvo - posebno za obitelji s djecom,  žene, mlade, branitelje, osobe s invaliditetom i  obitelji u riziku od siromaštva - naša je obveza i  odgovornost.
Osigurat ćemo lakše i brže stambeno  zbrinjavanje građana, posebice siromašnih  obitelji s djecom.
Neiskorištenu nepokretnu imovinu Republike Hrvatske iskoristit ćemo  za realizaciju projekata socijalnog stanovanja i  pružanja inovativnih socijalnih usluga.
Uklonit ćemo ograničenja povezana s rodiljnim  i roditeljskim naknadama za drugih šest mjeseci  rodiljnog dopusta kako bi zaposleni roditelji i u  tom razdoblju imali punu plaću.
Posebnu pozornost posvetit ćemo  predškolskom obrazovanju i skrbi o djeci.
Svakom djetetu osigurat ćemo mjesto u vrtiću.
Subvencionirat ćemo otvaranje korporativnih  vrtića u poslovnim zgradama.
Donijet ćemo nove mjere za skrb o djeci  s teškoćama u razvoju, pritom zasebno  vodeći računa o potrebama njihovih roditelja.
Omogućit ćemo asistenta u nastavi svakom  djetetu kojem je potreban i nećemo dopustiti  da se ponove situacije kojima smo nažalost  svjedočili.
Naša je obveza skrbiti i o djeci bez roditelja,
pomoći djeci iz siromašnih obitelji,
razviti  učinkovitu mrežu obiteljskih centara
te  zaustaviti diskriminaciju starijih osoba na tržištu  rada.
4. PRAVNA STABILNOST
PRAVNA SIGURNOST GRAĐANA
Vladavina prava te pravna stabilnost i sigurnost temelji su svake države.
Hrvatska mora biti stabilna država koja građanima osigurava maksimalnu pravnu sigurnost i jednaka prava pred zakonom.
STABILAN ZAKONODAVNI OKVIR
Preklapanja nadležnosti u hrvatskom zakonodavstvu dokinut ćemo već u prvoj godini mandata nove vlade.
Ukinut ćemo praksu stalne izmjene zakona, pravilnika i uredbi, koja među građane, poduzeća i potencijalne investitore sada unosi nesigurnost.
PRAVOSUĐE
Neovisno pravosuđe jamstvo je pravne sigurnosti i stabilnosti, stoga ćemo zakonskim izmjenama potpuno onemogućiti utjecaj politike na postupak imenovanja pravosudnih dužnosnika.
Smanjit ćemo broj starih, neriješenih predmeta na najmanju moguću mjeru i u tom cilju izraditi jasan i precizan plan njihovog rješavanja uz istodobno brzo i kvalitetno rješavanje novih predmeta, pri čemu ćemo iskoristiti potencijal koji imamo u velikom broju sudaca.
Poduzimat ćemo procesne i materijalne mjere za postizanje veće učinkovitosti pravosuđa.
Izmjenama procesnih zakona omogućit ćemo bržu i bolju komunikaciju stranaka s pravosudnim tijelima.
U cilju rasterećenja sudova od nepotrebnih postupanja poduzet ćemo mjere kako bi se sudovi bavili samo pravosudnim stvarima.
Određene ovlasti u zemljišno-knjižnim postupcima i ovršnim postupcima prenijet ćemo na druga tijela i time rasteretiti pravosuđe.
Provest ćemo organizacijske mjere za bolje funkcioniranje centara sudova i stalnih službi.
Radi rješavanja važnog pitanja evidencije i registra nekretnina modernizirat ćemo zemljišne knjige i katastar spajanjem njihovih podataka kako bi se oni ujednačili i bili u jednoj bazi podataka.
Ta ćemo dva tijela i organizacijski povezati.
Provest ćemo materijalno i kadrovsko jačanje trgovačkih sudova.
Poduzetnicima ćemo olakšati uvjete poslovanja smanjivanjem potrebnog broja potvrda, izjava i dokumenata.
DRŽAVNA I REGIONALNA/ LOKALNA UPRAVA KAO PARTNER
Državna uprava postat će partner svih hrvatskih građana i poduzeća.
Umjesto dosadašnje uloge i pozicije promatrača, državnu administraciju učinit ćemo aktivnim sudionikom koji učinkovito rješava pitanja, poteškoće i zahtjeve građana i poduzeća.
Osigurat ćemo transparentnost rada državnih tijela: od zapošljavanja preko dodjela subvencija, državnih potpora i državnih zgrada i zemljišta do postupaka javne nabave.
Izgradit ćemo administraciju koja je okrenuta rezultatima, a ne samo odrađivanju aktivnosti.
Administraciju koja strateški promišlja i uvijek je korak ispred izazova, u kojoj je jasno definirano tko je za što odgovoran i koja prava ima te se u skladu s tim delegira upravljačka odgovornost.
U svakoj instituciji i ustanovi uspostavit ćemo jasan sustav u kojem se mogu pratiti i mjeriti rezultati rada svakog zaposlenika.
Digitalizacijom javne uprave omogućit ćemo pružanje administrativnih usluga građanima i poduzetnicima bez prilaganja i/ili predočavanja dokumentacije u papirnatom obliku, koja je već u posjedu nekog tijela državne uprave (npr. Rodni list, Domovnica, Potvrda o nekažnjavanju itd.).
Županije ćemo jačati kroz povećanje njihovih ovlasti i vraćanje poslova koji su bili u njihovom djelokrugu.
Za gradove i općine, kao temelj razvoja Hrvatske, kroz zakonske okvire provest će se stvarna decentralizacija, no uz to će se ocjenjivati njihova učinkovitost.
BORBA PROTIV KRIMINALA I KORUPCIJE
Inzistirat ćemo na još snažnijoj borbi protiv svih vrsta kriminala i korupcije,
kadrovski i materijalno ojačat ćemo Državno odvjetništvo i USKOK.
U cilju učinkovitijeg postupanja osnovat ćemo Visoki kazneni sud.
5. DRUŠTVO, DEMOGRAFIJA, OBRAZOVANJE I ZNANOST
OBITELJ
Obitelj je u hrvatskim tradicijskim vrijednostima uvijek bila okosnica identiteta, duhovne obnove, povijesnog opstanka i uopće razvoja modernoga hrvatskog društva.
Na njoj se temelje svi koncepti i modeli demografskog razvitka, revitalizacije, povratka iseljeništva i poticaja ostanka u Hrvatskoj.
Kontinuirano ćemo štititi obitelj,
podizati kvalitetu života djece i mladeži
te poticati odgovorno roditeljstvo i skrb o članovima obitelji.
Izmijenit ćemo Obiteljski zakon kako bi on postao pravedan i provediv.
MLADI
Mlade, obrazovane i sposobne ljude zadržat ćemo u Hrvatskoj otvaranjem novih radnih mjesta, poticati ih na poduzetništvo, promicati samozapošljavanje te ohrabrivati ih u osamostaljivanju i izlasku na tržište.
Poticajnim mjerama osigurat ćemo rješavanje pitanja stambenog zbrinjavanja mladih koji tek dolaze na tržište rada i osnivaju obitelji.
U najvećoj mogućoj mjeri iskoristit ćemo sredstva dostupna kroz „Inicijativu za mlade“ i sredstva iz europskog programa „Jamstvo za mlade“ kako bi mladima omogućili da rade i svoju budućnost grade u Hrvatskoj.
UMIROVLJENICI I MIROVINSKI SUSTAV
Društveno odgovornim politikama osigurat ćemo umirovljenicima dostojanstven život kakvog su zaslužili svojim radom.
Usklađivat ćemo mirovine s rastom plaća, BDP-a i troškova života s ciljem njihovoga postupnog povećavanja prema razini od 60% prosječne plaće.
Poticat ćemo aktivno starenje i cjeloživotno učenje,
a jačanjem gospodarstva i stvaranjem novih radnih mjesta omogućit ćemo onim radno sposobnim umirovljenicima koji to žele povratak u svijet rada i ostanak na tržištu rada nakon 65. godine života.
Za građane starije od 65 godina za koje nema tko skrbiti i koji nemaju nikakvih prihoda ni imovine osigurat ćemo „nacionalnu mirovinu“.
Kombinacijom privatnih i javnih ulaganja uz korištenje europskih fondova poboljšat ćemo uvjete života umirovljenika u domovima, izgraditi nove i modernizirati postojeće domove umirovljenika.
OSOBE S INVALIDITETOM
Posebnu pozornost posvetit ćemo osobama s invaliditetom i ukloniti prepreke koje im onemogućavaju sveobuhvatnu ravnopravnost u društvu.
Uključit ćemo ih u kreiranje politika i poticati na aktivnu društvenu participaciju u svim segmentima života, od obrazovanja preko zapošljavanja do aktivnog umirovljenja.
Članovi obitelji osoba s invaliditetom dostojanstveno će moći skrbiti o njima uz podršku institucija koje će im biti na usluzi.
NACIONALNE MANJINE
Poticat ćemo sudjelovanje nacionalnih manjina u javnom životu Republike Hrvatske i aktivno surađivati s njihovim predstavnicima na rješavanju svih pitanja vezanih uz ostvarivanje i zaštitu prava i sloboda nacionalnih manjina u našoj zemlji.
VJERSKE ZAJEDNICE
Nastavit ćemo njegovati i unaprjeđivati dobre odnose sa svim vjerskim zajednicama u Hrvatskoj, poticati međureligijski dijalog, razumijevanje, suradnju i toleranciju.
RAVNOPRAVNOST SPOLOVA
Ravnopravnost spolova jedan je od prioriteta  naših socijalnih politika.
Aktivno sudjelovanje žena i muškaraca u procesu odlučivanja u političkom i javnom životu preduvjet je hrvatskoga društvenog razvoja.
Poticat ćemo jednakost u ostvarivanju prava na jednaku plaću za jednaki uloženi rad oba spola.
BORBA PROTIV OVISNOSTI I NASILJA
Aktivnim mjerama, pojačanom prevencijom  i daljnjim razvojem mreže stručne pomoći  djelovat ćemo protiv neprihvatljivih oblika  ponašanja i pojava u društvu, ponajprije protiv  nasilja i droge, ali i ostalih oblika ovisnosti.
Smatramo apsolutno neprihvatljivim bilo kakav  oblik fizičkog, psihičkog ili seksualnog nasilja
i znatno ćemo unaprijediti sustav zaštite od  svih oblika nasilja kroz institucije i potporu  udrugama civilnog društva čije je djelovanje  usmjereno na to područje.
UDRUGE CIVILNOG DRUŠTVA
Posebne programe usmjerit ćemo na razvoj  suradnje nadležnih državnih tijela i organizacija  civilnog društva, posebice onih koje djeluju  za dobrobit djece i mladih,
te omogućiti  sustavno obrazovanje voditelja udruga, zaklada  i ostalih nevladinih organizacija prilikom izrade  projekata za dobivanje sredstava iz fondova EU.
DEMOGRAFIJA
Demografsku revitalizaciju postavit ćemo u  temelje gospodarskog, regionalnog, ruralnog  i ukupnog razvitka kao strateški problem  suvremene Hrvatske i njene budućnosti.
Koncepciju demografskog razvitka temeljit  ćemo na pozitivnoj demografskoj politici,
modelima revitalizacije domicilne i iseljeničke  populacije,
ostanku mladih u Hrvatskoj,
obiteljskoj politici,
poticanju povratka iseljene  Hrvatske i njenom uključivanju u gospodarski,  društveni, znanstveni i politički život u  Domovini te kroz zajedništvo domovinske i  iseljene Hrvatske.
Demografski razvitak, nakon gospodarskog,  čini osnovu izbornog programa i ne temelji  se na socijalnoj, nego na gospodarskoj i  regionalnoj razvojnoj politici, postupanju  i modelima.
On uključuje sve aspekte u kojima je demografska problematika ključna  pretpostavka ili osnova koncepcijskog i  razvojnog planiranja.
Populacijska politika definirat će se kroz dva modela: revitalizacijom  domicilne populacije povećanjem rodnosti
i imigracijskom revitalizacijom (hrvatska  povratnička populacija).
Posebna će se  pozornost posvetiti statusu samohranih majki  te socijalnim, psihološkim, zdravstvenim  i gospodarskim okvirima povezanim s  navedenom problematikom.
Demografska  revitalizacija jednostavno postaje ključno  pitanje opstanka i razvoja Hrvatske te će se  proračunske stavke za manje važne procese  usmjeravati na demografsku problematiku.
OSNOVNOŠKOLSKO I SREDNJOŠKOLSKO OBRAZOVANJE
Osigurat ćemo kvalitetno i dostupno  obrazovanje svim učenicima u Hrvatskoj  pod jednakim uvjetima.
Omogućit ćemo  kvalitetno obrazovanje učenicima u slabije  naseljenim sredinama.
Pokrenut ćemo  dogradnju postojećih i izgradnju novih  škola u sredinama u kojima učenici nastavu  pohađaju u tri smjene.
Školske ćemo programe fleksibilizirati i uskladiti s razvojem tehnologije te prilagoditi potrebama tržišta rada.
Poticat  ćemo kreativnost i poduzetnički duh učenika
istodobno se zalažući za jednake mogućnosti  obrazovanja djece s teškoćama u razvoju.
Osigurat ćemo kvalitetu i trajnost udžbenika  kako bi se udžbenici mogli nasljeđivati.
Usredotočeni smo na pitanja kao što su  vrednovanje obrazovnih institucija, kriteriji  za upis u srednju školu, zaključivanje ocjena,  državna matura, nova mreža škola i programa,  županijski pedagoško-razvojni centri, reforma  strukovnog obrazovanja, bolja opremljenost  škola...
Stjecanje osnovnih informatičkih  vještina kroz osnovnoškolsko i srednjoškolsko  obrazovanje mora biti prioritet za svakog  pojedinca.
Poticanjem informatičke pismenosti  i edukacije smanjuje se strah od sigurnog  korištenja informacijskih tehnologija te podiže  svijest o mogućnostima, ali i opasnostima koje  one pružaju.
VISOKO OBRAZOVANJE
Zalagat ćemo se za visokokvalitetan sustav koji će omogućiti društveni i gospodarski razvoj Hrvatske utemeljen na znanju i kvalitetnom obrazovanju.
Razvoj Hrvatske te konkurentnost gospodarstva temelje se na znanju i vještinama čije je polazište u kvaliteti obrazovnih institucija na svim razinama te standardima i kvalifikacijama koje obrazovni programi pružaju.
Promjenama zakonodavnog okvira uspostavit ćemo mehanizme stvarnoga programskog financiranja koji će visokoškolskim institucijama, odnosno njihovim čelnicima i jedinicama, omogućiti veću autonomiju, ali i odgovornost pri planiranju i provedbi aktivnosti te razvoju ljudskih potencijala uz stimulativan sustav nagrađivanja djelatnika.
ZNANOST I ISTRAŽIVANJE
Većim ulaganjem u znanost, istraživanje i visoko obrazovanje, uz snažno povećanje suradnje znanstvenih i visokoškolskih institucija s gospodarstvom, osigurat ćemo stabilnost istraživačkog rada.
Poseban naglasak stavit će se na znanstveno-tehnološka i razvojna istraživanja usmjerena na potrebe razvoja gospodarstva.
Financiranje znanstvenoistraživačkih i razvojnih projekata osigurat će se putem Hrvatskog fonda za znanost i Hrvatskog fonda za istraživanje i razvoj.
HRVATSKA KULTURA I BAŠTINA
Naš identitet i pripadnost mediteranskom i srednjoeuropskom krugu definirani su kroz stoljeća burne i ponosne hrvatske povijesti.
Pažljivo ćemo ga materijalizirati i promovirati kroz dizajn, glazbu, književnost, likovnu umjetnost, filmsko stvaralaštvo i suvremene umjetnosti.
Svjesni višestruke uloge kulture u društvu i njenog snažnog utjecaja na regionalni razvoj, socijalnu koheziju, okoliš, turizam, obrazovanje, istraživanje i inovacije, promicat ćemo razvoj kreativnih industrija i upotrebljavati dostupne resurse za potporu, poticanje i promicanje kulturne baštine na temelju integriranog i sveobuhvatnog pristupa kulturi.
ŠPORT
Šport je društvena aktivnost od posebnog interesa za Hrvatsku.
U športske i rekreacijske aktivnosti uključeno je oko 25% naše populacije.
Poticat ćemo kulturu zdravog življenja i bavljenja športom, a osobito stvaranje uvjeta za uključivanje što većeg broja djece i mladih u sustav športa.
Promovirat ćemo razvoj športa u manje razvijenim sredinama i ulagati u športsku infrastrukturu.
Kroz šport ćemo promovirati izvrsnost, različitost, toleranciju te borbu protiv svake diskriminacije i nasilja.
Vrhunskim športašima omogućit ćemo visokokvalitetne uvjete za bavljenje športom i podržavati ih u promidžbi naše zemlje u svijetu.
MEDIJI
Izradit ćemo u suradnji sa strukom i medijskim  kućama sveobuhvatnu Medijsku strategiju  te izmijeniti Zakon o medijima i Zakon o  elektroničkim medijima radi poboljšanja uvjeta  lokalnih i regionalnih nakladnika.
Izmjenom Zakona o PDV-u izjednačit ćemo  stopu PDV-a od 5% za sve tiskane medije.
Donošenjem novog zakona o HINA-i pridonijet  ćemo očuvanju neovisnosti jedine novinske  agencije u Republici Hrvatskoj.
Smanjit ćemo  RTV pristojbu.
ZA DR. FRANJU TUĐMANA,  UTEMELJITELJA MODERNE  HRVATSKE DRŽAVE
Pod vodstvom dr. Franje Tuđmana, prvoga  hrvatskog predsjednika, utemeljitelja  suvremene hrvatske države i Hrvatske  demokratske zajednice, donesen je prvi  demokratski Ustav kojim je uspostavljena  Hrvatska kao suverena i pravna država,  izboreno je međunarodno priznanje RH,  ostvarena je pobjeda u Domovinskom  ratu te je zacrtan naš put prema članstvu u  Sjevernoatlantskom savezu i Europskoj Uniji.
Zračnu luku Zagreb nazvat ćemo prema  prvome hrvatskom predsjedniku dr. Franji  Tuđmanu, a i snažno se zauzimamo za to da  reprezentativan trg u glavnom gradu Hrvatske  dobije njegovo ime.
DOMOLJUBNA HRVATSKA
ZA HRVATSKU, DEMOKRATSKO I SLOBODNO DRUŠTVO
Hrvatsku ćemo uključiti u europske i svjetske  tijekove sjećanja na žrtve svih totalitarizama  u duhu rezolucija Vijeća Europe i Europskog  parlamenta.
Potaknut ćemo uključenje  hrvatskih institucija u Platformu europskog  sjećanja i savjesti osnovanu 2011. godine.
Vratit  ćemo pokroviteljstvo Hrvatskog sabora nad  obilježavanjem bleiburške tragedije.
ZA HRVATSKU, EMANCIPIRANU ZEMLJU BEZ KOMPLEKSA
Hrvatsku ćemo pretvoriti u učinkovitu i  uspješnu državu sa zdravim i samoodrživim  gospodarstvom.
Ustrajat ćemo na jačanju domoljublja, posebno kod mlađih naraštaja.
Prema hrvatskom iseljeništvu, našim sunarodnjacima u Bosni i Hercegovini te hrvatskim nacionalnim manjinama u susjednim državama vodit ćemo afirmativnu politiku bez  kompleksa.
ZA DOSTOJANSTVO HRVATSKIH  BRANITELJA I DOMOVINSKOG  RATA
Domovinski rat i hrvatski branitelji temelj su  suvremene hrvatske države.
Štitit ćemo tradiciju  i vrijednosti koje su stvorene u pobjedničkome  Domovinskom ratu.
Zaštitit ćemo dostojanstvo  hrvatskih branitelja i Domovinskog rata, s  ponosom naglašavati njihove zasluge u  stvaranju i obrani Hrvatske.
Osigurat ćemo punu i trajnu skrb za hrvatske  branitelje i njihove obitelji, i to:
zapošljavanjem hrvatskih branitelja i djece  poginulih, zatočenih i nestalih hrvatskih  branitelja, a državne institucije i poduzeća  dosljedno će primjenjivati zakonska rješenja o  njihovoj prednosti pri zapošljavanju;
stambenim zbrinjavanjem kroz povoljan  otkup, zaštićeno najmoprimstvo, pravo  prvokupa, dodjele izvan liste prvenstva  za najugroženije braniteljske obitelji i  subvencioniranu stanogradnju;
trajnim rješenjem statusa pripadnika  Hrvatskog vijeća obrane (HVO) koji su  zajedno s pripadnicima Hrvatske vojske  (HV) kao dio jedinstvenoga nacionalnoga  obrambenog korpusa donijeli mir i  stabilnost na prostorima Hrvatske i Bosne i  Hercegovine;
zdravstvenom skrbi koju će bolnice  i zdravstvene ustanove organizirati za hrvatske branitelje kako bi imali dostojnu i kvalitetnu zdravstvenu zaštitu, a hrvatski ratni vojni invalidi (HRVI) prednost pri korištenju zdravstvenih usluga;
reguliranjem svih prava hrvatskih branitelja jednim zakonom - Zakonom o pravima hrvatskih branitelja i članova njihovih obitelji;
povratkom ukinutih mirovinskih prava sukladno gospodarskom i financijskom oporavku naše Domovine.
Osigurat ćemo povoljno odnosno subvencionirano kreditiranje hrvatskih branitelja poduzetnika i poduzetnika koji zapošljavaju hrvatske branitelje.
Uvest ćemo potpore za projekte poduzetnika na kojima se zapošljavaju hrvatski branitelji.
Promicat ćemo istinu o Domovinskom ratu kao oslobodilačkom i obrambenom ratu koji je temelj slobodne i neovisne Hrvatske države.
Zalagat ćemo se za postizanje konsenzusa o donošenju Ustavnog zakona o zaštiti dostojanstva hrvatskih branitelja i Domovinskog rata.
ZA SNAŽNO UKLJUČENJE ISELJENE HRVATSKE
Hrvati u Hrvatskoj i izvan nje sačinjavaju jedinstvenu cjelinu.
Zajedništvo iseljene i domovinske Hrvatske jedna je od temeljnih vrijednosti na kojima je stvorena suvremena, slobodna, demokratska i neovisna hrvatska država.
Afirmacija hrvatskog iseljeništva i njegovo aktivno uključivanje u politički, društveni i gospodarski život Hrvatske strateški je interes, uzimajući u obzir njegovo nemjerljivo iskustvo, znanje i financijski potencijal.
Aktivno ćemo se zalagati za poštivanje prava i odgovarajuće financiranje hrvatskih manjina u europskim državama.
ZA EUROPSKU BOSNU I HERCEGOVINU I POTPUNU RAVNOPRAVNOST HRVATA
Hrvatska prema Bosni i Hercegovini te Hrvatima, jednom od tri konstitutivna naroda u toj državi, ima poseban odnos i posebnu odgovornost.
Bosna i Hercegovina domovina je i hrvatskog naroda.
Ustavom RH Hrvatima se u Bosni i Hercegovini jamči „osobita skrb i zaštita Republike Hrvatske“.
Osim toga, Hrvatska je i potpisnica Daytonskog sporazuma.
Poseban odnos i posebnu odgovornost prema Bosni i Hercegovini oživotvorit ćemo:
aktivnim podupiranjem razvoja BiH kao države tri ravnopravna konstitutivna naroda - Bošnjaka, Srba i Hrvata - i nacionalnih manjina koji u njoj žive.
Stvarna ravnopravnost svih konstitutivnih naroda i građana preduvjet je europske budućnosti BiH.
Stoga ćemo se zauzimati za zajedničku politiku EU prema BiH koja će potaknuti pronalaženje prikladnih institucionalnih rješenja za implementaciju pune ravnopravnosti bosansko-hercegovačkih Hrvata;
zauzimanjem za konkretno ugovorno i institucionalno povezivanje BiH s Europskom Unijom, za politiku otvorenih vrata i daljnje proširenje EU na države jugoistočne Europe.
Zalažemo se da BiH dobije jasnu europsku perspektivu i što prije počne ispunjavati kriterije za članstvo u EU i NATO-u;
u svjetlu odredaba schengenskog prostora, zauzimanjem za nastavak režima prelaska granice uz osobnu iskaznicu te primjenu sporazuma koji će omogućavati prekograničnu suradnju umjesto podizanja novih zidova u Europi.
ZA SIGURNU HRVATSKU, PROAKTIVNU ZAŠTITU DOMOVINE
Domovinska sigurnost podrazumijeva uključenost svih relevantnih institucija hrvatske države (minstarstvo vanjskih poslova, sigurnosno-obavještajnih agencija, vojske, policije…), ali i svih državljana, nevladinih organizacija i privatnih poduzeća, u koordinirani napor ostvarenja veće sigurnosti i stabilnosti društva.
U roku od jedne godine nakon što preuzmemo odgovornost za vođenje države institucionalno i organizacijski transformirat ćemo postojeće elemente nedefiniranog sigurnosnog sustava i utemeljiti cjeloviti Sustav domovinske sigurnosti.
STRATEGIJA NACIONALNE SIGURNOSTI
Izradit ćemo i usvojiti Strategiju nacionalne sigurnosti, što je osnovni preduvjet razvoja sigurnosnog sustava Republike Hrvatske.
Sustav domovinske sigurnosti počiva upravo na jasno definiranoj Strategiji i ostalim strateškim dokumentima.
JAČANJE OBRAMBENE SPOSOBNOSTI DRŽAVE
Podići ćemo razinu obrambenih sposobnosti Oružanih snaga ulaganjem u njihovo opremanje i modernizaciju u skladu s realnim gospodarskim i financijskim potencijalom države.
Pritom će opremanje i modernizacija Oružanih snaga biti i u funkciji jačanja i razvoja hrvatske vojne industrije i gospodarstva u cjelini.
SIGURNOST HRVATSKIH SELA I GRADOVA
Uspostavit ćemo sigurnije okružje prevencijom i rješavanjem lokalnih sigurnosnih ugroza.
UČINKOVIT SUSTAV CIVILNE ZAŠTITE
Uspostavit ćemo jedinstven i učinkovit sustav civilne zaštite koji će moći odgovoriti na izazove zaštite zdravlja i života hrvatskih državljana te zaštite materijalnih dobara i okoliša.
ZA SNAŽNU HRVATSKU NA MEĐUNARODNOM PLANU
Hrvatska mora iskoristiti potencijal kojim raspolaže i ojačati svoj vanjskopolitički položaj.
Mora biti snažna i u horizontalnoj i u vertikalnoj suradnji.
Vertikalna suradnja odnosi se na potrebu intenziviranja odnosa sa zemljama srednje Europe, tj. s Poljskom, Češkom, Slovačkom i Mađarskom, zemljama koje su članice EU a, NATO a i Višegradske skupine.
Stoga pozdravljamo inicijativu Baltik Jadran koju je iznijela predsjednica Republike Hrvatske Kolinda Grabar Kitarović.
Horizontalna suradnja odnosi se na Italiju, Austriju, Sloveniju i zemlje našega istočnog susjedstva.
Hrvatska mora imati snažnu ulogu u oba smjera i biti integrativni faktor.
Podupirat ćemo proširenje Europske unije
i NATO a na zemlje jugoistočne Europe.
No pritom ćemo inzistirati na strogom ispunjavanju pristupnih kriterija.
Posebno ćemo pratiti predanost uspostavi i održavanju dobrosusjedskih odnosa,
kao i izgradnji učinkovitog pravosuđa.
Suradnja sa Srbijom mora biti dobrosusjedska,  bolja od dosadašnje.
Osim rješavanja otvorenih  pitanja kao što su granica, nestali i kulturno  blago, očekujemo da se Srbija ponaša europski,  da se odrekne povijesnih mitova i povijesnog  revizionizma.
Samo takva može postati istinski,  punopravni član europske obitelji.
Očekujemo  i da napokon počne u potpunosti provoditi  međudržavni sporazum o zaštiti manjina iz  2004. godine, koji jasno određuje zastupljenost  hrvatske manjine na državnoj razini, odnosno  u Narodnoj skupštini Republike Srbije - kao što  je slučaj sa zastupljenošću srpske manjine u  Hrvatskom saboru.
ZA GOSPODARSKU DIPLOMACIJU  U FUNKCIJI RAZVOJA  GOSPODARSTVA
Naša vanjska politika mora biti u funkciji jačanja  hrvatskoga gospodarstva, u prvom redu izvoza  i privlačenja stranih investicija.
U potpunosti  ćemo iskoristiti povoljan zemljopisni,  geopolitički i geostrateški položaj Hrvatske,  posebno u cilju energetske neovisnosti naše  zemlje i pozicioniranja Hrvatske kao strateškog  čimbenika u osiguranju izvora energetske  neovisnosti država srednje Europe.
Ponovno ćemo uspostaviti snažan integrirani  sustav gospodarske i kulturne diplomacije  kako bismo promovirali hrvatske proizvode.
Promocijom hrvatske kulturne baštine želimo  povećati učinke turizma.
Buduća vlada aktivno  će promicati izgradnju transnacionalnih  cestovnih i željezničkih koridora kroz Hrvatsku.
PRILOG DEKLARACIJA  O DEMOGRAFSKOM OPSTANKU  HRVATSKE I HRVATSKOGA NARODA  - VRAĆANJE ŽIVOTA HRVATSKOJ
I. POLAZIŠTA I RAZLOZI
Deklaracijom VRAĆANJE ŽIVOTA HRVATSKOJ postavljamo temeljna načela demografskog opstanka Hrvatske i hrvatskoga naroda u složenim povijesnim, gospodarskim, društvenim i političkim okolnostima. Hrvatska demografska stvarnost takva je da se više ne mogu mirno promatrati demografski pokazatelji i trendovi koji se dramatično pogoršavaju. Zato je uključivanje Hrvatske demokratske zajednice i naše šire zajednice te donošenje ove deklaracije o opstanku Hrvatske i hrvatskoga naroda neodgodiva potreba i pitanje same hrvatske budućnosti.
Obraćamo se hrvatskome narodu i ukupnoj hrvatskoj javnosti u prijelomnim trenutcima spoznaje o nužnosti i neodgodivosti demografsko-populacijske reanimacije kao temelja ukupnog razvoja Hrvatske. U tu svrhu prihvaćamo odgovornost donošenja i provođenja programa i postupka demografskog razvoja Hrvatske.
Ljudi i njihove vrijednosti najvrjedniji su hrvatski potencijal. Zajedno s tradicijskim i prostornim vrijednostima ljudi čine duhovno i civilizacijsko bogatstvo Hrvatske i Europe. Naša je zadaća i obveza to bogatstvo i dalje graditi, čuvati, razvijati, tumačiti i prenositi na buduće naraštaje.
Zbog posebnih činitelja i uvjetovanosti demografski rast Hrvatske nije bio standardan. Naročito je tonuo u iseljeničkim valovima u cijelome 20. i početkom 21. stoljeća te specifično kao pojava i sindrom posljednje tri godine, od 2012. do 2015. Sve to vrijeme Hrvatska je imala tri velika politički uvjetovana iseljenička vala i četiri stradalnička ratna vala. Ukupno je u tom vremenu Hrvatska izgubila oko 2.434.000 stanovnika, a broj je rođene djece bio manji za oko 670.000. Sve je to bitno ubrzalo hrvatsko demografsko potonuće s prijetnjom sloma.
Hrvatsku obilježava izumiranje, prirodni pad i depopulacija ukupnoga stanovništva. Intenzivno iseljava mlado, obrazovano i reproduktivno stanovništvo, Hrvatska je u vrlo dubokoj starosti i blizu je demografskom slomu. Okolnosti zahtijevaju ozbiljnost pristupa i potrebu realnih rješenja i putova izlaska.
Kao odgovorna država Hrvatska će zaustaviti iseljavanje i njeno daljnje pustošenje. Hrvatski branitelji i hrvatski narod nisu obranili zemlju kako bi ona sutra ostala pusta. Stoga će Hrvatska demokratska zajednica izraditi, ponuditi i provesti uvjerljiv i djelotvoran projekt izlaska iz teškog demografskog stanja, pokrenuti obnovu i afirmaciju obitelji i demografski oporavak kao najozbiljniji zahtjev odgovorne hrvatske vlasti koja čuva budućnost.
Mi imamo povijesnu odgovornost i svijest o njoj želimo prenijeti na čitav hrvatski narod i sve koji u Hrvatskoj žive. Očuvanje hrvatskog i državnog identiteta moguće samo u punoj slobodi, demokratizaciji društva i demografskome razvoju. Deklaracijom podižemo svijest o težini i značaju demografskog fenomena i nužnosti djelovanja, razumijevanja i povjerenja da je sve to moguće postići odgovornim i zdravim nacionalnim konsenzusom i konceptom te snagom i sviješću o vlastitim vrijednostima.
II. PUTOVI, RJEŠENJA, IZLAZI
Hrvatsku demografsku stvarnost, najviše od svih drugih društvenih segmenata, opterećuju najpogubniji procesi. Zbog svijesti i odgovornosti prema našoj budućnosti i mladim naraštajima razotkrivamo problem i postavljamo ga na najvišu stratešku razinu.
Uvjetovanost gospodarskog i demografskog razvoja osnova je ukupnog razvoja Hrvatske. Stoga da bismo zaustavili trajnu depopulaciju, demografski fenomen postavljamo u temelj političkog, gospodarskog, regionalnog, prostornog i ukupnog društvenog razvoja Hrvatske. Njegovu afirmaciju osigurat ćemo punom i snažnom pravnom zaštitom i sigurnošću i jednakom dostupnošću mogućnostima rasta i razvoja.
Prema sadašnjim stopama prirodnog pada i negativne migracijske bilance demografski pokazatelji i trendovi mogu nas za 20 do 30 godina dovesti do gubitka između 300 i 600 tisuća stanovnika. Takva bi depopulacija uzdrmala sve sustave u zemlji, usporila gospodarski rast, ubrzala nekontroliranu supstituciju domicilne populacije i ugrozila sam hrvatski identitet.
Emigracijski su valovi rezultirali velikom brojnošću Hrvata izvan domovine koji nikada nisu uključeni niti afirmirani u interese domovinske i iseljene Hrvatske. Domovinsku i iseljenu Hrvatsku gledamo kao jednu Hrvatsku, bogatiju sa svojim iseljeništvom kao strateškom populacijom za gospodarski, društveni, politički, demografski i svaki drugi razvoj. Posebnu ćemo brigu, u skladu s ustavnim i povijesnim razlozima, posvetiti Hrvatima u BiH u afirmaciji njihova ustavnog i praktičnog političkog i egzistencijalnog statusa.
Značenje i potencijal iseljene Hrvatske, načine rješavanja iseljeničkog fenomena kao u razvijenim zemljama s brojnom iseljeničkom populacijom, postavit ćemo kao jasno definirani strateški cilj ukupnoga razvoja Hrvatske. Hrvati u iseljeništvu čine integralni i neosporni potencijal suvremene Hrvatske i svojim su duhovnim i materijalnim bogatstvom neosporan dio hrvatskog ukupnog identiteta. Upravo oni mogu biti jedan od temelja hrvatskog uzleta. Stoga će u Vladi RH ovaj fenomen biti postavljen na najvišu upravljačku institucionalnu razinu.
Demografsku reanimaciju Hrvatske provest ćemo jasnim programom na najvišoj institucionalnoj razini kroz dva modela: a) obnovom domicilne populacije čiji je fertilni potencijal postojan, b) obnovom ukupne populacije imigracijskim postupkom hrvatskim iseljeništvom.
7. Obitelj kao najveći i najzdraviji izvor novog naraštaja postavit ćemo u središte prioriteta i interesa. Pronatalitetna populacijska politika posebno će se provesti u sferi i obitelji.
Specifična pozornost bit će usmjerena kroz proračunski poticana sredstva kao izravna ulaganja u hrvatsku budućnost i opstanak. Natalitet će, u kontekstu ekonomskih razloga, dobiti status ulaganja. Stvaranjem i poticanjem drukčijeg okruženja kojega će sastavnice biti mediji, Crkva, obrazovni i odgojni sustav, sveučilišta te domoljubna i dobronamjerna najšira javnost, promijenit ćemo status, društvenu kulturu i percepciju obitelji, a posebno majki s više djece. Jednako tako brojne obitelji izdvojit ćemo od socijalne kategorije korisnika i dati im značaj i nacionalnu kategoriju strateške skupine. Obiteljima, a naročito onima s većim brojem djece, osigurat ćemo svu potporu koja će se očitovati kroz čast i dignitet, materijalnu nagradu i poticaj.
8. Dva su najrazornija demografska procesa u hrvatskoj populaciji: dugotrajan prirodni pad stanovništva i recentno intenzivno iseljavanje mladih, obrazovanih ljudi. Politika je demografske reanimacije odgovoriti pravim i zdravim mjerama i potezima i spriječiti njihov odlazak. Odmah ćemo u okviru državnog ili lokalnog proračuna i različitih fondova, od europskih do granskih, poticati zapošljavanje mladih i obrazovanih ljudi. Posebno učinkovito i ciljano provodit ćemo to u područjima posebne državne skrbi, otočnim i rubnim područjima. To ćemo provoditi na temelju razrađenih inovacijskih programa koncipiranih na državnoj ili privatnoj razini. Odlazak u takva hrvatska područja po financijskim učincima bit će sličan odlasku u druge razvijenije zemlje. U tu ćemo svrhu provesti približavanje i najveće moguće ujednačavanje mogućnosti za život i napredovanje u svim dijelovima Hrvatske.
Cjelokupna strategija razvoja Hrvatske, ona u okviru klasične gospodarske koncepcije ili koncepcije regionalnog razvitka, u svojoj će osnovi imati integriranu razradu demografskih aspekata, uključujući posebno migracijski model reanimacije. To temeljimo na konstitutivnoj odgovornosti i svijesti Hrvatske demokratske zajednice o nacionalnoj integraciji, važnosti ljudi, stanovništva u svim aspektima života, kao opstanka i osnovnog pokretača svih društvenih, gospodarskih i inih procesa.
Hrvatska će se postaviti u svim pristupima kao i sve ostale razvijene europske zemlje, slijedeći primarno logiku svojih ukupnih nacionalnih interesa. Upravo ovom deklaracijom Hrvatska demokratska zajednica očituje svoju povijesnu i konstitutivnu odgovornost za Hrvatsku i jasnoću svojih stajališta i postupanja u vremenima koja su pred nama.
