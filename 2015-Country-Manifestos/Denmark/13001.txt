VORES FIRE MÆRKESAGER
Mere Frihed
Vi er gode til at tage ansvar for os selv og hinanden.
Derfor skal vores liv ikke reguleres i detaljer med forbud og regler.
Du er bedst til at bestemme over dit liv, så det skal du have friheden til.
Lavere skatter
Ingen betaler så meget i skat som danskerne, og de høje skatter står i vejen for vækst og udvikling.
Det kan ikke betale sig for Danmark, at skatterne er så høje, og den bedste velfærd er at lade dig beholde nogle flere af dine penge selv.
Højere vækst
Den økonomiske vækst i Danmark er gået i stå.
Vækst skaber nye job og en sund dynamik i samfundet.
Derfor skal vi give virksomhederne bedre vilkår, så de klarer sig godt og skaber vækst og beskæftigelse.
Mindre bureaukrati
Alt for meget arbejde i den offentlige sektor er tomt arbejde.
Overflødig dokumentation, tunge og indviklede regler, langsommelig sagsbehandling, registrering og kontrol.
Det kan vi gøre bedre.
BEDRE BETINGELSER FOR STUDERENDE
Liberal Alliance vil fjerne fribeløbet for studerende på SU, så de kan tjene lige så meget, de vil.
Samtidig sikrer vores 2025-plan, at studerende ikke beskattes af de første 7.000 kroner, de tjener hver måned.
Det betyder, at man som studerende får større fleksibilitet.
Udover en lempelse af SU-reglerne afsætter vi 800 millioner kroner ekstra, i vores 2025-plan, til fri forskning på universiteterne.
ET STYRKET LANDBRUG
Dansk landbrug er vigtigt for dansk økonomi, og der er gode vækstmuligheder i erhvervet, hvis landmændene får vilkår baseret på sund fornuft og i ligevægt med naturen.
I dag har landbruget imidlertid vanskelige vilkår, fordi EU-regler overimplementeres, og landbruget detailreguleres på baggrund af følelser frem for faglighed.
Det er hverken rationelt eller fair.
Liberal Alliances landbrugspolitik bygger på et ønske om faglighed og sund fornuft og vilje til at gøre landbruget og dets følgevirksomheder til en vækstmotor for dansk eksport og dansk økonomi.
Her er kernen i Liberal Alliances Landbrugsudspil:
Gødskning efter ligevægtsprincippet og målinger foretaget på output frem for input.
Afskaffelse af obligatoriske randzoner.
Lad landmanden selv vælge virkemidler på baggrund af landbrugsfaglige vurderinger.
Vandplaner på nyt grundlag baseret på objektive målinger, korrekt datagrundlag og faglighed.
Landbruget skal have bedre afvandingsmuligheder, og danskerne beskyttes mod oversvømmelser.
Større husdyrproduktion: Tilladelse til at gå fra 1,4 til 1,7 dyreenheder pr ha.
Det er indenfor EU’s regler, og det bør vi udnytte fuldt ud.
Uvildig kontrol: Det nuværende bureaukratiske kontrolsystem skal erstattes med en uvildig kontrol, tæt på landmanden og med vægten lagt på dialogbaseret rådgivning.
Det skal være lettere at etablere sig som landmand:
Afskaffelse af bo- og arveafgifter ved generationsskifte.
Behandlingen af fredningssager skal strammes op, så den kan foregå langt hurtigere.
EFFEKTIVISERING AF DEN OFFENTLIGE SEKTOR
MINDRE BUREAUKRATI, FÆRRE REGLER OG MERE TILLID TIL HINANDEN
Vi bruger for mange kræfter på registrering og rapportering, på endeløst bureaukrati og tomt arbejde og på meningsløse projekter, der ikke er til gavn for borgerne.
Det er på tide at få vendt udviklingen og i stedet fokusere på at skabe konkrete resultater for borgerne.
Et samfund kan ikke fungere helt uden regler, men vi kan få det hele til at fungere bedre, hvis vi erstatter de mange regler med en mere enkel og gennemskuelig lovgivning.
Et samfund udvikler sig hele tiden, men i stedet for straks at opfinde nye regler, når der opstår et problem, bør vi overveje, om det virkelig er nødvendigt med en ny regel.
Ofte kan vi klare os fint uden.
Og så skal vi sætte en udløbsdato på nye regler, så de automatisk bliver evalueret og kun forlænget, hvis de faktisk virker.
Vi opfordrer samtidig til en fælles indsats mod bureaukrati og tomt arbejde.
Uanset hvad folk stemmer på, må vi kunne enes om, at spild og frås i den offentlige sektor skal stoppes.
FJERN REGISTRERINGSAFGIFTEN
BILLIGERE BILER ØGER SIKKERHEDEN OG NYERE BILER HAR LAVERE CO2-UDSLIP
Når vi sløjfer registreringsafgiften, vil biler koste langt mindre.
Det betyder, at danskerne kan få langt mere sikre og mere miljøvenlige biler til priser, der er til at betale for helt almindelige mennesker.
Liberal Alliances 2025-plan fjerner ikke bare registreringsafgiften, men sænker også afgifter på benzin og diesel.
Finansministeriets beregninger viser, at det øger beskæftigelsen med 11.000 at sløjfe registreringsafgiften, fordi billigere biler betyder, at der strømmer flere penge ud i økonomien.
ET MERE FRIT SKOLEVALG
FOLKESKOLEREFORMEN SKAL VÆRE FRIVILLIG FOR DEN ENKELTE SKOLE
Liberal Alliance vil gøre folkeskolereformen frivillig for den enkelte skole.
Det vil give skolerne frihed til selv at vælge, hvordan de vil indrette sig, og det vil igen bringe fokus tilbage på faglighed.
Liberal Alliance mener, at folkeskolen bør tage ved lære af de frie grundskoler, som i dag skaber bedre faglige resultater for færre midler.
Derfor foreslår vi, at der sættes læringsmål for folkeskolen, samtidig med at skoleledere og lærere lokalt får frihed til at finde ud af, hvordan målene bedst bliver indfriet.
Skolelederne skal have beføjelser til at kunne belønne dygtige lærere og til at fyre dem, der ikke lever op til deres ansvar.
Og så skal læreruddannelsen være universitetsbaseret.
Samtidig vil vi give det frie skolevalg et løft.
Derfor foreslår vi, at koblingsprocenten (den andel af statstilskuddet til folkeskoler som fri- og privatskoler modtager) sættes op fra 71 til 80 pct.
Det giver familierne øget valgfrihed og plads til at indrette sig efter egne ønsker.
MINDRE GRUNDSKYLD
GRUNDSKYLDEN SKAL FASTFRYSES. FORKERTE VURDERINGER SKAL TILBAGEBETALES
Flere hundrede tusinde familier rammes hvert år helt uforskyldt af stigende grundskyld.
Nogle risikerer ligefrem at måtte gå fra hus og hjem på den konto.
Det er ikke fair, og Liberal Alliance vil derfor fastfryse grundskylden i kroner og øre.
Vi mener også, at SKAT skal tilbagebetale den grundskyld, der er blevet forkert opkrævet siden 2003 på grund af fejlagtige ejendomsvurderinger.
Boligen er det enkelte menneskes og den enkelte families frirum og skal ikke være truet af boligskatter, der kommer ud af kontrol som følge af boligmarkedets op- og nedture.
TJEN 84.000 UDEN SKAT
LA’S 2025-PLAN SIKRER, AT MAN IKKE SKAL BETALE SKAT AF DE FØRSTE 7.000 KR., MAN TJENER HVER MÅNED
Hvorfor dog betale skat, før man kan forsørge sig selv?
LA’s plan sikrer kassedamen 20.000 kr. om året og en almindelig LO-familie 40.000 kr. mere.
Samtidig kan forældre udnytte deres børns skattefrikort.
Forslaget sikrer, at man får mere ud af at arbejde
– og sikrer, at folk på kontanthjælp får mere ud af at komme i arbejde.
Ifølge Danmarks Statistik er der i dag ca. 330.000 personer, der kun har ”svag tilskyndelse” til at arbejde.
Vores forslag vil nedbringe det tal til ca. 92.000 personer.
Kombineret med 2025-planens jobskabende effekt er det med til at give hele samfundet et mærkbart løft og få rigtig mange mennesker ud af offentlig forsørgelse og ind i fællesskabet.
Det er socialpolitik, der virker.
BEDRE NØDHJÆLP
INTELLIGENT UDVIKLINGS- OG FLYGTNINGEHJÆLP
Dansk udviklingspolitik skal være realistisk og pragmatisk.
Vi skal bidrage med nødhjælp i akutte katastrofesituationer, hvor sult, tørst, naturkatastrofer eller krig bringer mennesker i nød.
Bistand i form af udviklingsmidler til ulande skal gives som hjælp til selvhjælp.
Liberal Alliance vil desuden arbejde for øget frihandel mellem verdens fattige og rige lande, fordi handelsbarrierer og toldmure har været den største forhindring for økonomisk udvikling i udviklingslandene.
Overholdelse af de borgerlige frihedsrettigheder som for eksempel ejendomsret og ytringsfrihed skal være et basalt krav for at få udviklingsbistand.
Vi skal derimod væk fra at stille urealistiske krav om grøn vækst og sociale rettigheder som betingelser for hjælp.
Mange ofre for den forfærdelige konflikt i Syrien og Irak er på flugt.
Vi kan og skal selvfølgelig hjælpe flygtningene, spørgsmålet er bare, hvordan vi gør det klogest?
Liberal Alliance foreslår, at Danmark, gerne i samarbejde med andre lande, forhandler med nabolandene til konflikten om at leje områder, hvor vi bygger sikre zoner til flygtningene.
Her vil være sikkerhed og tryghed, mad, lægehjælp og skolegang til børnene.
På den måde kan vi hjælpe langt flere flygtninge end i dag.
Det er billigere at hjælpe i veldrevne og sikre zoner i nærområderne, end det er at sætte det danske asylapparat i gang.
Samtidig kan vi lette det pres, nabolandene lige nu er under, fordi de tager imod så mange flygtninge.
Og vi vil kunne hjælpe de flygtninge, der har mest brug for hjælp.
De akut truede flygtninge er hårdest ramt, men de kan ikke nå frem til Danmark.
De har derimod gode chancer for at nå frem til en sikker zone i nærområdet.
LA foreslår ikke, at vi bruger færre penge på at hjælpe flygtninge.
Vi foreslår bare, at vi bruger pengene klogere, end vi gør i dag.
EN MENNESKELIG SOCIALPOLITIK
DANMARK HAR BRUG FOR EN NY SOCIALPOLITIK MED BEDRE YDELSER OG MINDRE BUREAUKRATI
Danmark har brug for en ny socialpolitik, der koncentrerer sig om kerneydelserne og skruer ned for bureaukratiet.
Et opgør med formynderiet mod de svageste og et system, der anerkender den enkeltes ret til indflydelse på eget liv.
Empatisk omsorg bør være velfærdssamfundets kendemærke.
Alle mennesker er forskellige, og derfor må systemet kunne foretage et individuelt og nådigt skøn baseret på det enkelte menneskes behov.
Når borgerne falder igennem, skal samfundet stå klar med en social indsats, som tager afsæt i egen formåen og egne ønsker med henblik på at gøre den enkelte i stand til at tage hånd om sit eget liv.
Et vigtigt redskab i socialpolitikken er tilknytning til arbejdsmarkedet.
Derfor foreslår Liberal Alliance, at udsatte tilbydes et socialt frikort, som gør det muligt skattefrit at påtage sig kortvarig beskæftigelse mod kontant betaling.
Det giver plads til at arbejde, når overskuddet er der, og mulighed for at sige fra på de dage, hvor den enkelte ikke magter det.
Alle børn har krav på beskyttelse og omsorg, men børn kan ikke sikre deres egne behov.
Det skal samfundet gøre for dem, når de nærmeste voksne svigter.
Men samfundet skal også være der, hvis tidligt svigt for eksempel fører til et stofmisbrug senere i livet.
Her bør vi sætte ind med saglig, løsningsorienteret behandling, der også omfatter de sociale eller psykiske problemer.
I dag har vi desværre behandlingstilbud, som stofmisbrugere ikke kan benytte, fordi mange institutioner ikke vil tage imod stofbrugere med flere diagnoser, og de psykiatriske afdelinger vil ikke indlægge og behandle aktive stofbrugere.
Det er ikke en praksis, som sætter mennesket i centrum.
Behandling skal kunne startes hurtigt, og det skal være nemmere at få behandling, når udsatte henvender sig for at få hjælp.
ET BEDRE SUNDHEDSVÆSEN
MINDRE BUREAUKRATI, MERE FOKUS.
FRIT VALG MELLEM PRIVATE OG OFFENTLIGE TILBUD
Liberal Alliance vil gøre op med tomt arbejde og bureaukrati,
så vi i stedet kan bruge pengene på flere sengepladser, kortere ventetider, flere patientrettigheder og bedre muligheder for frit at vælge, hvor behandlingen skal finde sted.
Liberal Alliance ønsker et sundhedsvæsen, hvor behandlingen er i top og patienten i centrum.
Derfor foreslår vi en udrednings- og behandlingsgaranti, så alle patienter bliver udredt eller behandlet indenfor en måned.
Ifølge regionerne er behovet for sengepladser steget, men alligevel er op mod hver femte sygehusseng blevet nedlagt siden 2007.
Den udvikling skal vendes, og indtil da bør regionerne lave aftaler med private om levering af hotelfunktioner, udskrivelsessygehuse eller udskrivelsesplejehjem for de patienter, der er blevet behandlet, men endnu ikke er friske nok til at komme hjem.
Det vigtigste er, at patienten bliver rask og får den bedste behandling
– ikke om behandlingen finder sted på et offentligt eller privat hospital eller i udlandet.
Derfor skal patienterne selv have indflydelse på, hvor de bliver behandlet,
og de skal i endnu højere grad kunne få behandlet en kritisk sygdom på udenlandske hospitaler, når behovet opstår.
