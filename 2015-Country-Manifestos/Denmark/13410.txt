Radikale B
21-09-2014
Politisk ramme for det næste folketingsvalg vedtaget på Radikale Venstres landsmøde 2014
Vi arbejder for et samfund, hvor alle har mulighed for at tage ansvar for deres eget liv,
og dermed frihed til at leve det liv de vil i fællesskab med andre.
Vi skal blive bedre til at bryde den negative sociale arv og skabe flere muligheder for udsatte medborgere.
Og vi skal have en ambitiøs indsats for at modvirke klimaforandringer og forbedre miljøet.
Vi skal fastholde reformkursen og skabe tro på fremtiden.
For den enkelte og for fællesskabet.
Vi vil fastholde og udbygge Danmarks stærke, grønne førerposition.
Verdens mest ambitiøse energiaftale skal gøres til virkelighed,
og vi vil finde løsninger på ressourceknaphed og forurening, som skaber et grønnere Danmark
og grundlag for nye arbejdspladser.
Det er en stor menneskelig og økonomisk udfordring, at kun halvdelen af Danmarks borgere er i arbejde.
Nye reformer skal bidrage til et samfund, hvor flere får mulighed for at tage ansvar for deres eget liv.
Vi skal have flere i arbejde og færre på offentlig forsørgelse.
Derfor vil vi styrke virksomhedernes evne til at skabe arbejdspladser og forbedre vilkårene for iværksættere.
Vi vil gøre det mere attraktivt at være i beskæftigelse og tilskynde flere til at blive på arbejdsmarkedet længere.
Og vi vil finde nye veje til at få flere med i fællesskabet og for at få forebygget social marginalisering.
Vi vil arbejde for retssikkerhed for den enkelte og lighed for loven.
Vi ønsker større åbenhed om politiske processer og beslutninger,
og vi vil arbejde for, at den politiske magt både inddrager offentligheden og handler under ansvar for offentligheden.
Vi er danske i hjertet og internationale af sind.
Vi vil styrke Danmarks europæiske
og internationale engagement og bidrage mere til at hjælpe verdens fattige og forfulgte.
Vi kæmper for retssikkerhed og ligebehandling af udlændinge, der kommer til Danmark.
Vi vil arbejde for et stærkt civilsamfund
og løse Danmarks konkrete integrationsproblemer frem for virkningsløs symbolpolitik.
En ansvarlig økonomisk politik skal rumme en begrænset vækst i det offentlige forbrug i de kommende år, så vi kan udvikle vores velfærd og offentlige service.
Vi vil prioritere investeringer i børn, sundhed, uddannelse og forskning og målrette sociale ydelser til dem, der har størst behov.
Danmark skal helt ud af krisen, og rettidige reformer skal forebygge fremtidige kriser og skabe tryghed.
Radikale Venstre samarbejder med dem, der vil.
Blokpolitikken må ikke vende tilbage.
Vi tror på et bredt samarbejde i Danmark og på at de bedste løsninger udvikles, når vi lytter til hinanden.
Vi går til valg på SR-regeringens fortsættelse og vil samarbejde bredt om nye reformer til gavn for hele Danmark.
